<document xml:lang="nob" id="no_id"><header><title>Kattepine og påskeferie</title><genre code="ficti"/><author><person firstname="Maureen" lastname="Bjerkan Olsen" sex="f" born="" nationality=""/></author><author><person firstname="Arne" lastname="Hauge" sex="m" born="" nationality=""/></author><year>2024</year><wordcount>2411</wordcount><conversion_status type="standard"/><availability><license type="standard"/></availability><origFileName>/Users/thomasbk/Desktop/kattepine_og_paskeferie.docx</origFileName><parallel_text xml:lang="fkv" location="kissanpiina_ja_paasiaisfeeriata.docx"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p><em type="italic">KATTEPINE OG PÅSKEFERIE </em></p>
<p>Jeg var ni år gammel da jeg en vinterkald lørdagsmorgen våknet av urolige drømmer. Jeg våknet til lyden av noe som pep.</p>
<p>Våknet dessuten fordi jeg lå ukomfortabelt. Liksom at jeg var dyttet nedover i senga og lå sammenknørvet i fotenden. Kjente dessuten noe uvanlig i håret mitt – mitt hår var langt og lyst da som nå – og strakk armene over hodet for å bli klokere på hva som egentlig foregikk. Rusket i eget hår, kjente noe klissent og vått og noe som kravlet. Jeg spratt opp og stirret på hendene mine.</p>
<p>De var tilsølt av noe rødt. Det så ut som, hjelp, det så ut som blod. Jeg steppet på stedet fordi jeg hutret av gru. Hva hadde skjedd? Var det sant at man kunne få akutt og alvorlig hårtap, mens man sov fredelig og all ting?</p>
<p>Men det var ikke meg som var synderen, eller skal vi si bløderen. Det var et dyr. Et lunt og trivelig dyr med fire labber og skrå øyne, svart-hvit vinterpels og lang hale. Nemlig katten min, ho Lizken.</p>
<p>Det var Lizken som i løpet av natten hadde trødd meg stadig lengre nedover i senga. Til hun okkuperte hodeputa og hele området nedenfor. Det eneste hun hadde latt være å dytte nedover, fant jeg ut, var håret mitt. Håret mitt passet tydeligvis perfekt som underlag for den planen Lizken hadde. Hennes plan var å føde.</p>
<p>Føde kattunger, for å være presis. Men hvor mange hun hadde rukket å føde, det var ennå uvisst. Svaret på den gåten, forsto jeg til fornyet hutring, befant seg nemlig i håret mitt. Det kravlet og klødde.</p>
<p>Varsomt og med fingrene som grovtannet kam, satte jeg meg ved Lizken og kjemmet kattunger ut av håret. De landet pent ved magen hennes. Da gløttet hun opp og mjauet, tydeligvis glad for assistansen. Fire kattunger datt ut av håret mitt, men kattemor, hun var levende opptatt med å føde den femte. Da sa jeg det som falt meg inn. Jeg sa det veldig høyt.</p>
<p><span type="quote">«Maaammaaa!»</span> sa jeg.</p>
<p>Mamma kom hurtig løpende, omtåket og forferdet, hun skjønte nok at her var det hast. Hun bråstoppet da jeg snudde meg mot henne, hun virket fristet til å svime av. En senere gløtt i speilet røpet hvorfor mamma skvatt, jeg liknet Carrie der jeg sto. Carrie er hun jenta fra grøsseren til Stephen King, hun som fikk ei bøtte griseblod sluppet over seg på skoleballet.</p>
<p><span type="quote">«Herregud!»</span> ropte mamma, hun liknet ikke på Carrie. Hun liknet på Damen på broen, maleriet til Edvard Munch. <span type="quote">«Har nåkka ramla i hode på dæ?»</span> ropte hun.</p>
<p>Mamma stirret et øyeblikk vilt opp i taket over senga. Jeg ristet på hodet, blod og klin over alt, og sa:</p>
<p><span type="quote">«Ho Lizken har fødd å det kåmmer en onge tell å ka gjør vi no å æ vaska håre i går må æ vaske det på nytt stakkars Lizken ho e mamma tell fem snart å det va dårlig planlagt førr snart e det påskeferie men den kain vi avlyse førr det hærranne hær e viktiere å æ tru æ må vaske håre på nytt.»</span></p>
<p>Les den kvenske oversettelsen av denne fortellingen: Kissanpiinaa ja päässiäisfeeriätä</p>
<p>Den blodige scenen var neppe det mamma så for seg å stå opp til, da hun la seg kvelden før. Det tok henne ti sekunder å fordøye det jeg sa, og særlig det hun så.</p>
<p><span type="quote">«Du ska i dusjen først, så ordne æ me ho Lizken»</span>, sa mamma, bestemt i stemmen. <span type="quote">«Maureen?»</span> hørte jeg henne rope idet jeg løp i retning badet. <span type="quote">«Du træng ikke se dæ sjøl i speilet.»</span></p>
<p>Da så jeg i hvert fall i speilet. Jeg så Carrie. Kjempe-Carrie. Sjelden var det så godt med varmt vann og såpe. En forfriskende dusj, sa jeg til mamma etterpå. Og jeg sa det til Lizken, da jeg nydusja ble gjenforent med henne. Og med de fem kattungene, nå lå verken de eller mora deres i senga mi, men i ei pappeske på gulvet. Med mykt pledd oppi.</p>
<p><span type="quote">«Kain du finne dæ en ainna plass»</span>, spurte jeg stille over kanten av pappeska, <span type="quote">«næste gang du ska ha kattonga?»</span></p>
<p><span type="quote">«Å nei du»</span>, hørte jeg mamma si, hun drev og redde opp senga mi, <span type="quote">«hærætter e det p-pilla ho ska gå på. Ingen flere kattonga no.»</span></p>
<p>Lizken reiste seg og strakk seg i kassen, hoppet over kanten og var en snartur borte ved matstasjonen. Lepjet både fra skåla med helmelk og skåla med vann, før hun spiste av boksen med leverpostei, den sto og fristet på et av mammas fine tefat. Så hoppet hun tilbake i kassen, til sine fem små nøster som allerede pep og skrek etter mammaen sin. Min mamma kom også borte, gjorde som meg og satte seg på kne ved kassen. Gløttet nedi.</p>
<p><span type="quote">«Ho va flink.»</span> Mamma strøk Lizken over pelsen. <span type="quote">«Åsså gikk ho jo dit kor ho følte sæ trygg tell å føde.»</span></p>
<p>Jeg satt store deler av den lørdagen ved pappkassen. Sa hvor flink Lizken var mens jeg strøk henne over pelsen. De små nøstene, de måtte ha navn, fant jeg ut. Kanskje Pusi, Pjusken, Tjorven, Gunnar og Emil, funderte jeg. Det hadde vært en rar morgen, men en artig dag.</p>
<p>Påskeferien ble ikke avlyst det året heller, og kattungene ble med på tur. Først med buss og ferge og mer buss, så til fots. På ski. Med sekker, bager og pulk på slep dro vi til mammas hytte i Reinelvdalen, anonymt plassert i lia på øversida av Postvannet. Uten strøm og vann. Ei laftet tømmerhytte fattig på kvadratmeter, men med lunefull oppvarming og innebygd sjarm. Yttergang og kjøkken i ett, fulgt av koselig stue og et knøttbygd soverom med køyeseng. Fritidsbolig med potensial, tror jeg man ville skrevet i en moderne salgsannonse, og vi som kom til mammas hytte den påsken var hun og jeg, schæferen Rex, og Lizken og hennes fem små unger. Ja, pluss en til som insisterte på å være med på påskeferie. Nemlig <span type="quote">«han.»</span> For anledningen hadde <span type="quote">«han»</span> slått seg skikkelig vrang. Han var nemlig et uvær uten like da vi ankom hytta.</p>
<p>Uvær passet aldri bra i påskeferien, men ekstra dårlig på mammas hytte. Årsaken var pipa. Den som gikk fra oljefyren og opp gjennom taket, det måtte helst være finvær før den gikk med på å fungere. I uvær slo den seg ekstra vrang. Da slo nemlig pipa inn, den serverte dårligere trekk enn en revolvermann uten armer.</p>
<p>Den tekniske rariteten hadde pappa sørget for, da han for lenge siden hev installasjons-anvisningen over skuldra og monterte den værsyke pipa. Med langt rør, dårlig tetning og beksvart syn på tilværelsen. Oljefyren under pipa fungerte, den var tross alt montert av noen andre og ikke pappa, men pipa avleverte på sin side en nokså makeløs blanding av innendørs skydekke – stilleflytende og parafinstinkende – og null varme. Stearinlys, parafinlampe og glødende bannskap, har jeg siden tenkt, var i alle år den viktigste oppvarmingskilden i vårt koselige krypinn i Reinelvdalen.</p>
<p><em type="italic">Fortellingen fortsetter neste gang… </em></p>
<p><em type="italic">Rex strevde mest, han hoppet av all kraft opp og ned, for hvert byks kom han bare en snutelengde av gårde. </em></p>
<p>På tre døgn fikk mamma og jeg aldri varme i ovnen. Til og med pelskledde Rex frøs og var molefonken, han hutret så tennene klapret. Da tok vi sjefsavgjørelsen. Sånne tok mamma og jeg bestandig i lag, vi skulle evakuere til nabohytta. Be om husly til han kanskje roet seg i været og mammas ovn så lysere på livet. Hutrende pakket vi det vi trengte for å være borte. Vi la Lizken og ungene hennes i bagen og dro glidelåsen grundig igjen, det var alltid mitt ansvar å bære katte-bagen, så brøt vi opp ytterdøra og kjempet oss ut.</p>
<p>Det føltes som å miste pusten, sånn kovet det rundt trappa. Vi måtte famle oss fram til skiene våre, de sto dypt parkert ved hytteveggen.</p>
<p><span type="quote">«Ska si han hadde svong i kastan»</span>, hørte jeg mamma rope, forblåst i fjeset der hun plutselig lurte på hvor vi var. Hun ba meg holde super-tett kontakt da vi spente rottefellabindingene, hev sekker og bager bedre til rette på ryggen, grep stavene og la i vei.</p>
<p>Vi rakk å stampe to ganger med skiene, så var hytta vekk. Resten av verden også, alt var fykende hvitt. Værgudene var liksom i trassalderen, så skrikende sint var stormen. Jeg ropte det til henne:</p>
<p><span type="quote">«Mamma, æ håpe virskelig at hyttenaboan våres e hjæmme.»</span></p>
<p>Men bønnen min var så vind-overdøvet at det føltes som om man bare hadde tenkt det og ikke sagt det. Foran meg lot mamma være å svare, jeg tror hun mislikte de utsikter vår påskeferie brått hadde fått. Eller mangler på sådan. Det ble Rex som reddet dagen.</p>
<p>Han var en førerhund uten like, han fant meg alltid når vi var hjemme og vi lekte <span type="quote">«søk.»</span> Nå tok han teten foran mamma, snøste ut i uværet og virket å holde stø kurs. Gode, gamle Rex, han skjønte hvor vi skulle. Verken ned til E6 hvor bussen satte oss av eller hjem til Honningsvåg, men over til hyttenaboen. Dit var det langt, så nabo og nabo, fru Blom.</p>
<p>Først bar det utfor mot Postvannet. Til vanlig fikk skiene god fart ned bakken, nå lå nysnøen så dyp at vi måtte bakse oss nedover. Rex strevde mest, han hoppet av all kraft opp og ned, for hvert byks kom han bare en snutelengde av gårde. At vi nådde Postvannet skjønte vi fordi verden brått ble veldig flat, det var her vi til vanlig boret hull i isen og hentet drikkevann, nå ledet Rex oss på skrå til høyre over isen, og derfra oppover mot toppen av fjellet.</p>
<p>Opp lia var det fiskeben-stilen som gjaldt, og da vi etter utrolig mye baksing nærmet oss toppen og jeg ramlet for ørtende gang, løsnet den ene bindingen. Det likte skien, den virket å stortrives med sin nye frihet. Skien min smurte seg verken med tålmodighet eller noe, men rømte straks hjemmefra.</p>
<p><span type="quote">«Mamma!»</span> ropte jeg og pekte bratt nedover. <span type="quote">«Skia mi, dein for sin vei.»</span></p>
<p>Mamma ropte ut sin arme nød da hun skjønte hva som hadde skjedd, men skien min rakk hun aldri å se. Den seilte baklengs utfor, presis samme vei som den var kommet. Bare mye fortere. Den virket å ha en klar plan om å finne Postvannet, langt der nede. Men da, som troll fra eske, dukket Rex opp.</p>
<p>Han kom jo støtt og stadig bakover i rekkene på sånne forvillete turer i fjellheimen, hvor han snuste på etternølere for liksom å bekrefte at vi var på rett vei og at dette klarte vi i lag. Nå kom han bort til meg, hvor han ga seg til å stirre den retningen jeg hadde pekt. Så skar han av sted. Pelsen full av innblåst snø og hale med sterk slagside, Rex ble straks borte. Mamma og jeg ventet lenge, så dukket han opp.</p>
<p>Nå dro han på skien min, lang og uhåndterlig der han strevde seg motbakke ut av uværet. Avleverte skien foran bena mine og slapp den ikke før jeg knuget skien med begge polvottene.</p>
<p><span type="quote">«Vi må fortsætte»</span>, ropte mamma, jeg hørte hun var urolig.</p>
<p><span type="quote">«Jaaa. Tusen takk Rex»</span>, ropte jeg tilbake, og da skjedde det igjen:</p>
<p>Jeg hektet av meg bagen med kattene og satte den på snøen. Gjorde det fordi bagen var i veien da jeg tok på meg skien. En fadese som straks ble oppdaget av <span type="quote">«han.»</span> Stormen, han ga oss ei vindrosse av en annen verden, og vips la også bagen ut på tur. Langtur. Den sylinderformete, svarte sportsbagen, den bråseilte til den var utenfor min rekkevidde, så tok den til å rulle. Fortere og fortere utfor, til den godt hjulpet av vinden roterte av sted. La også inn små hopp rett opp i lufta, stadig mer vilt spinnende.</p>
<p>Fra første øyeblikk bagen la ut på sin egotripp, hørte vi den si noe. En slags seks-stemt mjauing og stor kattepine. Sportsbagen med sin dyrebare last, den viste ingen nåde. Den gjorde som skia og la inn Postvannet som nytt reisemål. For en kattepine jeg hadde stelt i stand, det visste jeg godt. Mamma visste også noe, hun visste knapt sin arme råd. Rex bråsluttet å logre. Rex skar av sted.</p>
<p>Lenge var det stille, ja foruten den øredøvende stormen. Men så, langt nede i motbakken, noe som sakte, men sikkert nærmet seg. En slags innestengt, hjerteskjærende jamring som steg i styrke. Og der, i bratta under oss, så vi noe.</p>
<p>En nedsnødd type med fire labber tok sakte form i snøfokket. Mellom tennene bærende på en sylinderformet sportsbag med ivrig innhold. Han drasset og bar bagen etter den ene håndløkka, bagen jamret og skrek, det minnet om kringkastingsorkesteret når de varmer opp. Mamma ble glad, men jeg ble enda gladere. Etter en viss betenkning lot Rex meg få bagen, så tok han igjen teten. Vi strevde oss over toppen av fjellet, stormen så overstadig fornærmet at den prøvde å kyle oss alle av sted.</p>
<p>Hyttenaboene våre var hjemme. Ingen hørte et kvekk da vi måket fram inngangspartiet og hamret knyttnevene i ytterdøra, men i vinduene så vi lys fra parafinlamper og vi ga oss ikke. Til sist ble det røring der inne, mannen i hytta kom for å se hva som foregikk. Han sa han trodde det var stormen som gneldret med hytta, og ikke folk. Og dyr. Mange dyr.</p>
<p><span type="quote">«Kåm dåkker inn»</span>, minnes jeg at hyttenaboen vinket og ropte, han strevde med å få stengt døra bak oss. <span type="quote">«Hær e det husrom»</span>, sa han.</p>
<p><span type="quote">«Og hjærterom»</span>, lød det fra stua. Det var kona i hytta, hun hadde nok skjønt at Bjerkan og hennes gjeng var ille ute og hadde det best inne.</p>
<p>Mamma fikk varm kaffe og jeg fikk varm saft. Og kjeks. Lizken og hennes unger fikk slippe ut av bagen og heller sjangle rundt på gulvet, Rex fikk smeltet snevann og en halv kotelett.</p>
<p>Den natten sovnet jeg til deilig knitring fra vedovnen inne på stua. Der lå Rex tett ved ovnen og sov i rødskjæret, inne på soverommet lå kattene i fotenden av den senga jeg sov i. Katteskokken purret i kor før de sovnet, og da neste dag kom, kom han med sol og pent vær og mer påskeferie. Igjen la vi ut på nye eventyr, mamma og Rex, Lizken og ungene hennes og jeg.</p>
<p>Påsken da jeg var ni år gammel, den strabasiøse skituren. Kattebagen som spant i lufta da den føk sin vei. Jeg minnes det som en rar dag, men en fin ferie.</p>
</body></document>
