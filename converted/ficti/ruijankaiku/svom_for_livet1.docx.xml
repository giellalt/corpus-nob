<document xml:lang="nob" id="no_id"><header><title/><genre code="ficti"/><author><person firstname="Arne" lastname="Hauge" sex="unknown" born="" nationality=""/></author><author><person firstname="Maureen" lastname="Bjerkan Olsen" sex="unknown" born="" nationality=""/></author><year>2023</year><wordcount>1714</wordcount><conversion_status type="standard"/><availability><license type="standard"/></availability><multilingual/><origFileName>/Users/thomasbk/Desktop/svom_for_livet1.docx</origFileName><parallel_text xml:lang="fkv" location="ui_hengen_eesta1.docx"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p><em type="italic">SVØM FOR LIVET </em></p>
<p xml:lang="tur"><em type="italic"><span type="quote" xml:lang="nno">«Va det meininga at vi sku være i vann, så blei vi fødd me finna.»</span> </em></p>
<p>Også pappas forfedre fulgte birkarlenes led fra furuskogen i øst til Ruija i vest. Så kan man spørre, da tjærebredde kvener ankom ishavet, tok de seg et forfriskende bad?</p>
<p>Vrengte de av seg lørvene, slengte seg uti og lærte seg å svømme? Neppe, dersom de slektes på han pappa. Pappas redningsplanke, som han den dag i dag klamrer seg til, var at han som ekte ishavsfesker aldri trengte å lære seg noe så unyttig som å svømme. Han hadde jo båt.</p>
<p>Pappa var i godt selskap. Av Magerøyas mange fiskere mestret få kunsten å karre seg i land hvis de datt i havet.</p>
<p xml:lang="nno"><span type="quote" xml:lang="nno">«Å sku æ alikavæl trænge det, ja så e det alikavæl førr seint»</span>, sa pappa klokelig.</p>
<p>Han satset livet på at ho Lill gjorde som gode fiskebåter skulle, holdt seg med kjølen ned og masta opp.</p>
<p xml:lang="nno"><span type="quote" xml:lang="nno">«Men, ka vesst ho Lill alikavæl går ner?»</span> Hørte jeg en gang noen spørre pappa. <span type="quote" xml:lang="nno">«Æiller at du Ottar snuble over nåkka nytt og alikavæl ramle uti?»</span></p>
<p xml:lang="nno">Men da sa pappa at spørsmålet var dumt, fordi han Ottar Olsen var kjent for å aldri ta seg vann over hodet. Utspekulert retorikk, for pappa var det et solid argument.</p>
<p>Mamma var mer usikker. Som opprinnelig vestlending på farssiden manglet hun kvenenes jordnære løsning på problemet vann. Hun lærte seg å svømme i voksen alder. Noe hun mente også jeg burde, bare mye før.</p>
<p><span type="quote" xml:lang="fin">«Maureen, vænnen min»</span>, sa mamma, hun sto ved oppvasken og jeg sto på krakken ved siden av henne og hjalp til. <span type="quote" xml:lang="nno">«Kjelvik og sjøen, når du starte på skolen vil æ du skal lære dæ å svømme.»</span></p>
<p>Da hørte vi pappa svare, han lå på sofaen i stua og slang seg etter dagens sjøvær.</p>
<p><span type="quote" xml:lang="nno">«Det som skjer, det skjer»</span>, mente han.</p>
<p>Mamma sa seg uenig, men i stua lå sjøulken på sitt.</p>
<p xml:lang="hbs"><span type="quote" xml:lang="nno">«Va det meininga at vi sku være i vann, så blei vi fødd me finna»</span>, sa pappa.</p>
<p>Vi hørte ham snu seg mot sofaryggen og mumle at det sunneste var å holde seg på land. Det fjernet behovet for å drive dank i vann.</p>
<p xml:lang="nno"><span type="quote" xml:lang="dan">«Æ har vældi løst»</span>, hvisket jeg til mamma. <span type="quote">«Tell å lære å svømme.»</span></p>
<p>Da ropte mamma imot stua at saken var avgjort. For sikkerhetens skyld. Avverge drukning.</p>
<p xml:lang="nno"><span type="quote" xml:lang="nno">«Førr ka om ho dætt uti?»</span> ropte mamma. <span type="quote">«Fra bergan i Kjelvik? Eiller fra robåten eiller nåkka sånt, og ikke kain ta nån svømmetak? Da kommer ho sæ ikke tell land.»</span></p>
<p>Stillheten fra stua var lang og grublende, før den endte i et snork. Pappa lot visst være å gjøre nedarvet svømme-udyktighet til en prinsippsak. Jeg var fem år og litt til, oppgaven med å sy på meg svømmeknappen tilfalt ei venninne av meg.</p>
<p>Hun var to år eldre og ivrig i alt hun gjorde. Hadde for lengst begynt på skolen, og ble kry da mamma spurte henne om svømme-hjelp.</p>
<p><span type="quote">«Vi svømme en gang i uka på skolen»</span>, sa hun da, begge armene hennes kavet i lufta for å vise. <span type="quote">«Sånn hær; krål-krål.»</span></p>
<p>Hastig pratet hun om dem som lærte seg å svømme, hun og noen andre i klassen. De tok steget videre og lærte seg å rase i vannet. Rase var sånt ungene sa for å herje eller ønes, altså ha det skøy. Svømmetakene var visst presis de samme, bare flere og fortere.</p>
<p><span type="quote" xml:lang="nno">«Krål, krål, krål»</span>, demonstrerte hun.</p>
<p>Jeg hadde ennå ikke begynt på skolen hvor ungene fikk svømmeundervisning, men venninna mi hadde løsningen klar, på kveldstid var det nemlig folkebad i skolebassenget.</p>
<p>Bassenget var 12,5 meter langt og holdt til i den påbygde enden av Turnhallen. Det hadde det meste, minus badelig temperatur. Finfint for isbadere, sa optimistene.</p>
<p><span type="quote" xml:lang="nno">«Kaldt nei»</span>, sa nyfrelste krålere hvis folk klagde og sa det var rett før folkebadet frøs over. <span type="quote" xml:lang="nno">«Aldri så kallt som i sjøen»</span>, sa de.</p>
<p>Til dette menneske-akvariet stimet store og små magerøy-væringer flere ganger i uka. Særlig på fredagene, da det var folkebad klokka fem på ettermiddagen. Dit dro vi. Rettere sagt, dit ble jeg dratt.</p>
<p>Gjenklangen av skrikende stemmer i dusjområdet, den stikkende lukten av klor. Både spennende og skremmende. Bassenget var like tjåkfullt som garderoben. Noen voksne prøvde å bade, de hutret med blå lepper og armene tett omkring seg, resten var unger i alle aldre. Ungene svømte og raste som sinnsforvirret fisk, bassenget kokte som ei storseivøa. De mange hodene med fargesterke badehetter minnet meg om de blåsene som pappa og dem brukte til garn og line. Bassenget krydde av sånne blåser, liksom det var satt alt for mye bruk på ei og samme mea.</p>
<p xml:lang="nno"><span type="quote" xml:lang="nno">«Krål, krål»</span>, venninna mi gjorde seg klar til å hoppe i det.</p>
<p>Men da oppdaget vi vaktmesteren fra skolen, han var nemlig også badevakt på folkebadet. En mann så myndig i støytene at han var direkte skummel. Han vandret rundt på bassengkanten, hendene bakpå ryggen og svart fløyte hengende over hvit t-skjorte. Blikk som en tyvjo, rettet strengt mot plaskende og hylende unger. Det var vrient for ham å vite, skjønte jeg, om folk drev og druknet eller bare hadde det artig.</p>
<p>Nå stirret badevakten på oss begge, meg og min større venninne. Da stoppet hun meg og forklarte saklig at det fantes regler. Forbudt å springe på kanten, forbudt å drukne andre. Forbudt å… Straks badevakten så en annen vei, grep hun meg i hånden. Hopp, sa hun, så hoppet vi i det.</p>
<p>Nå stirret badevakten på oss begge, meg og min større venninne. Da stoppet hun meg og forklarte saklig at det fantes regler. Forbudt å springe på kanten, forbudt å drukne andre. Forbudt å… Straks badevakten så en annen vei, grep hun meg i hånden. Hopp, sa hun, så hoppet vi i det.</p>
<p>Jeg nådde straks bunnen, problemet var å nå lufta samtidig. Store-venninna mi trakk meg inn på det aller grunneste, hvor jeg med nesa over vannflata fikk klar instruks.</p>
<p><span type="quote">«Sånn hær»</span>, sa hun. <span type="quote">«Så se da. Krål-krål.»</span></p>
<p>Jeg nikket at jeg skjønte, hostet enda mer, og fikk samtidig krafset tak i bassengkanten. Der knep jeg meg grundig fast. Men nå var teoriundervisningen tydeligvis ferdig, venninna mi tok til å hale og dra. Hun mente visst at det var på tide med praksis. Jeg lagde sikkert kloremerker i bassengkanten før taket glapp. Med stivt blikk sprang jeg i motsatt retning av det hun dro, i sakte kino mens vannet steg. Hun dro og dro, til tærne mine lettet fra bunnen, da ble jeg svevende enkel å trekke med seg.</p>
<p>Her ute, med en kilometer ned til bassengbunnen og omringet av gale unger som hylte og sprutet og plasket, fant venninnen min tiden moden. Hun hadde en vanntett plan, nå skulle jeg tydeligvis demonstrere uassistert svømming av høy kvalitet. Rundt oss lagde ungeskokken bølger som tvang meg til å gispe og snappe etter luft, men det problemet tok venninnen min seg av. Uvisst hvorfor, hun trakk meg under.</p>
<p><span type="quote">«No må du svømme. Svøm førr livet. Krål-krål»</span>, var det siste jeg hørte henne si. Jeg minnes at mitt siste snapp inneholdt lite luft og mye vann.</p>
<p>Det var underlig, boblende stilt der nede. Tross mine fektende protester, min ivrige svømmeinstruktør holdt meg lenge under. Hun ville nok forsikre seg om at motivasjonen var på topp. Da lærte jeg mye svømme-viktig på en gang. For det første at klorvann smaker stygt og svir i øynene, for det andre at det er vrient å puste under vann. Jeg lærte også at det kommer store, morsomme bobler når man hoster og brekker seg. Så brøt jeg igjen vannflata, slo vilt rundt meg i gjensynsglede med lufta, før jeg til et informativt rop igjen ble trukket under.</p>
<p xml:lang="nno"><span type="quote" xml:lang="nno">«Krål-krål.»</span></p>
<p>Kun etter veldig langt om lenge slapp hun meg igjen opp.</p>
<p>Øvelse gjør mester, og selv om jeg neppe lærte å svømme der og da – verken <span type="quote" xml:lang="nno">«krål»</span> eller <span type="quote" xml:lang="fao">«brøst»</span> – så lærte jeg å trø vannet. Jeg kavet som en hund, med blikket stivt rettet mot grunna. Kom meg sakte, men sikkert av sted.</p>
<p xml:lang="sms"><span type="quote" xml:lang="sms">«Krål da væll!»</span></p>
<p>Ropte min venninne bak meg. Jeg sanset nok at hun kom plogende for å kleppe tak i meg, den oppblåste svømmeblæra av en pedagog der hun var. Men da, så det skingret over bassenget, ble hun avbrutt.</p>
<p>Av en skummel mann med hvit t-skjorte. Kula inni fløyta hans roterte med minst tusen omdreininger i sekundet. Min venninne ble blåst av, sikkert for sin vannvittig usportslige oppførsel.</p>
<p><span type="quote" xml:lang="nno">«Ka du driv med?»</span> tordnet det fra bassengkanten.</p>
<p><span type="quote" xml:lang="olo">«Ka? Æ?»</span> hørte jeg henne svare. <span type="quote" xml:lang="nno">«Æ lære bare ho Maureen å svømme væll. Se, ho får tell å allting»</span>, forsvarte hun seg.</p>
<p>Badevakten var lite overbevist, ei grundig lekse fløy forbi, den traff badehetta til min vesle forfølger. Hun måtte love å slutte å lære meg å svømme, før jeg druknet.</p>
<p>Det var deilig å kjenne bunnen under tærne. Jeg klatret opp og pilte inn i garderoben. Hvor jeg straks, og i alle år etterpå, satte ekstra pris på å puste over vann i stedet for under vann. Uten å dusje kledde jeg på meg, stadig i all hast, og rømte fra garderoben og folkebadet og det hele. Dette skingrende og stygt plaskende, iskalde og klorstinkende monsteret. Jeg sprang rett hjem. Til ho mamma.</p>
<p>Som virket å mislike svømmeopplæringen jeg var blitt utsatt for. Pappa, derimot, han var fornøyd. Han mente pedagogikken var helt rett.</p>
<p><span type="quote">«Lille vænn»</span>, spurte mamma, vi spiste kvelds sammen og hun så meg stivne til da hun nevnte ordet vann. <span type="quote" xml:lang="nno">«Har du fått vannskrækk?»</span></p>
<p>Jeg ristet på hodet, stille med melkebart på overleppa.</p>
<p xml:lang="nno"><span type="quote">«Så du vil lære å svømme alikavæll?»</span> spurte mamma.</p>
<p xml:lang="dan">Jeg nikket.</p>
<p xml:lang="nno"><span type="quote" xml:lang="kal">«Venninna mi»</span>, sa jeg, <span type="quote" xml:lang="nno">«ho lærte mæ det.»</span></p>
<p xml:lang="nno"><span type="quote" xml:lang="olo">«Ka da?»</span> spurte mamma. <span type="quote">«Å svømme?»</span></p>
<p>Jeg ristet på hodet. Tørket melkebarten og sa.</p>
<p xml:lang="nno"><span type="quote" xml:lang="nno">«Ho lærte mæ kor dødsviktig det e at man kan det. Å svømme»</span>, la jeg til.</p>
<p>Jeg spiste av brødskiven med brunost og så mamma gruble.</p>
<p xml:lang="fkv"><span type="quote">«Mæn lov mæ en ting»</span>, sa hun.</p>
<p xml:lang="nno"><span type="quote" xml:lang="nno">«Så klart, mamma. Ka da førresten? »</span></p>
<p xml:lang="nno"><span type="quote" xml:lang="nno">«At du aildri mer får bruk førr det.»</span></p>
<p>Det lovet jeg. Et løfte jeg siden sørget for å holde. Jeg liker å svømme, men har til dags dato kun en gang i livet hatt virkelig behov for det. Nemlig den fredagen i folkebadet i Honningsvåg da jeg ble trukket under for å lære det.</p>
</body></document>
