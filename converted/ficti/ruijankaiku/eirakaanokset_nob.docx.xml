<document xml:lang="nob" id="no_id"><header><title>Tekster i Ruijan Kaiku 2022-2023</title><genre code="ficti"/><author><person firstname="Maureen" lastname="Bjerkan Olsen" sex="f" born="" nationality=""/></author><author><person firstname="Arne" lastname="Hauge" sex="m" born="" nationality=""/></author><year>2023</year><wordcount>10032</wordcount><conversion_status type="standard"/><availability><license type="standard"/></availability><origFileName>/Users/thomasbk/Desktop/eirakaanokset_nob.docx</origFileName><parallel_text xml:lang="fkv" location="eirakaanokset_fkv.docx"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p>Kom vinteren lavende, kom hjullasteren humpende. Han ryddet sne fra Honningsvågs mange sidegater, digre lass med sne som han mellomdeponerte på Larsjorda. I en stadig større donge. Stordongen omtrent der Øvergata møtte Storgata.</p>
<p>Da klappet vi ungene frydefullt i hendene. Dongen, dandert foran oss liksom ei enorm tann, var så artig å leke med. Snedongen som dag for dag vokste til et hvitt fjell, den var liksom et klarsignal. For operasjon snehule. Vi hastet i vei med spade og akebrett, lagde så mange huler vi bare orket. Små vinterhybler med lav husleie, egen heis og innlagt strøm av unger.</p>
<p>Heisen var drevet av tyngdekraften, den fungerte best nedover. Sto man på toppen og hoppet i den hvite vulkanen, den innvendige rutsjebanen, ble man sekunder senere spydd ut nederst. På ferden fikk man etasje for etasje med seg ullen prat fra alle kanter, det var andre huleboerne som diskuterte seg imellom. Av og til lagde vi avleggere fra nedoverheisen, de kom ut høyere over bakken slik at avstigningen ble et flott fritt fall på en meter eller tre.</p>
<p>På sånne ferske snedonger hadde de store ungene førsterett. De grov i vei i høyden, vi mindre ungene tok våre første spadestikk i lavlandet. I hulene våre drakk vi varm rød saft eller kakao, vi gumlet Per kjeks eller Mariekjeks, eller restebakst fra jul. Eller appelsin med sukkerbit trykket inn, om vi var heldige og ble tildelt sånne syden-goder. Vi hadde lommelykt. Jeg hadde ei hvit av metall med rød plastdekor, eller at jeg lånte mamma si. Den sennepsgule lommelykta med ryggstø som kunne felles ut til den sto av seg selv og lyste.</p>
<p>Åpningen til snehulene i lavlandet måtte lages bueformet. Det var penest, og trangest. Ved å gjøre døren smal og porten minst mulig vid, ble det nemlig vrient for storunger å bøfle seg inn. Da slapp vi ubedt besøk og stygge overtramp på ordensreglementet.</p>
<p>Med min nærhet til fersk snedonge hjemme på Larsjorda, hendte det jeg var første småunge som startet å grave. Det hastet å stelle til ei beboelig hule, presentabel for ungene som utpå ettermiddagen kom rekende på besøk. Fra Seppoladalen og andre steder. Gulvet måtte være flatt, hula stor nok. Den skulle romme mange småfolk, det ble ofte så folksomt inne at flere par ben stakk ut ute. Så lenge hodet var inne var man inkludert, det var småunge-regelen.</p>
<p>Det hendte ei venninne kom og hjalp meg. Senere kom mamma på snarvisitt. Hun hadde nok sett oss fra kjøkkenvinduet, hvordan vi strevde i timevis med snemåkingen. Mamma bar på en liten bag, den var skotsk-rutete rød. Først kom bagen skyvende inn til oss, så dukket mammas lyse krøller opp der hun bøyde seg og tittet inn. Fortalte hvor fin hule vi hadde, før snøen knitret da hun reiste seg og gikk.</p>
<p>I bagen var det to plastkrus og termosen min, den lille med smurfeklistremerke på. Pluss en halv pakke Per kjeks og tre stumper stearinlys. Et tykt gult et til overs fra påsken og to tynne røde til overs fra jula. Og ei fyrstikkeske, med svart silhuettbilde av ei gammel blomkålfuru på kanten av en knaus. På eska var sola i ferd med å synke i havet, på Larsjorda var det tidlig februar, blå time på dagen og ennå ingen sol å se siden november i fjor. Den fyrstikkeska, sa mamma før hun gikk, måtte huleboere huske å ta med seg hjem til storhuset når de ble kalde og lei av å leke.</p>
<p>Så dekorerte vi med sneballer utenfor hula. Lagde også ei rund sneball-lykt hvor det gule lyset fikk plass i midten. Flammen neide og strevde med å stå i stram givakt. Inne i hula tente vi de røde lysene.</p>
<p>Et sted i taket av hula hadde jeg dunket borti med håndtaket på spaden og laget ufrivillig takluke. Vi så den sorte himmelen og to stjerner, senere så vi nordlyset gjennom hullet, dets kalde, bølgete dans. Etterpå, mens vi spiste kjeks og drakk noe varmt mens vi hvilte oss etter hulebyggingen, hørte vi noe utenfor.</p>
<p>Først skrål som nærmet seg, fulgt av brå stillhet fulgt av dempet hvisking seg imellom. Vi skjønte det var andre småunger, de hadde nok oppdaget snehula vår, den med lys både ute og inne og til og med lys fra hull i taket.</p>
<p>Vi hørte ungene snakke om at lyset fra hula vår var skummelt. Nemlig sikkert en ufo. Se som ufoen i snedongen på Larsjorda lyste oppover, forbi nordlyset og stjernene og helt tilbake til den himmelen den kom fra. Sikkert full av små grønne menn, mente ungene. Jo jo, for det hadde en av brødrene til en av dem sagt var sant. Hadde lest det i et lurt blad med bilder av spinkle fyrer med digre hoder med store øyne og bittesmå munner. Og tenk på alle bøkene og filmene om sånn ufo proppfull av små grønne menn. Klart de fantes, best for dem å være kledd for femten minusgrader.</p>
<p><span type="quote">«Korr e dæm store grønne mainnan da?»</span> hvisket jeg til venninna mi mens vi hørte ungene mumle utenfor.</p>
<p><span type="quote">«Ja, eller dæm store grønne daman?»</span> småkniste venninna mi, hun var noen måneder eldre enn meg.</p>
<p>Ungene stakk hodene inn på likt i hula vår for å se. De virket småskuffet over hulas fravær av små grønne menn da de krabbet inn. De fikk kjeks av meg og min venninne, to kjeks hver til alle sammen. Det beste med hele hula, mente ungene som kom på besøk, var den gode plassen. De sa det var ikke artig å ligge med føttene utenfor der hvor det var artigst å være. Det, og hullet i taket. Kunne spionere hvis det kom en ufo dalende. Bra planlagt, sa de.</p>
<p>Det senket seg en stille ro over ellers så pratsomme unger. Hula som presset oss så lunt ihop, stearinlysene som neide og svaiet, takluka som med sin periskopiske utsikt ga oss innblikk i stjernenes mysterier. Kjeksene som knaste og kakaodampen som steg fra krusene, stadig svakere frostrøyk fra munnene våre, vi sa lite på lenge. Vi var trygge i lag. Det var kaldt i hula vår, men det var varmt i hula vår.</p>
<p>Til noen voksne kom trampende utenfor. Sa det var sent, vi måtte hute oss hjem. Så det var den dagen. Men vi avtaltes å møtes dagen etter. Helgefri fra skolen og det hele, kunne være lenge i hula.</p>
<p>Det var alltid sånn at snedongen på Larsjorda vokste og vokste. Helt til dagen kom da skoffa på hjullasteren strevde med å strekke seg til topps. Etterpå kunne hva som helst skje, og det som hver gang skjedde, var at hjullasteren kom og jafset med seg alt sammen. Og grytidlig dagen etter kom han. Duret og sto på, tok mange raske turer ned til havna hvor han dumpet sne fra skuffa og utfor kaikanten. Ga seg ikke før all grønnsporingen hadde rømt havnebassenget.</p>
<p>Så derfor, det var endelig morgen og vi ungene flokket oss på Larsjorda for å leke i snedongen vår, var hele dongen og alle snehulehyblene borte. Søkk vekk. Nå fløt hula med innebygd heis og det hele i havnebassenget, liksom uante mengder cottage cheese.</p>
<p><span type="quote">«Faen å!»</span> mumlet vi ungene da, vi knyttet nevene så sinte var vi.</p>
<p><span type="quote">«Gje det bort og tar tellbake»</span>, sa vi, og minnet sikkert om vinterkledde Karius og Baktus nå som den fine snehule-kjempetanna var borte. Forsvunnet med huler og heis og utsikt og all ting.</p>
<p>De voksne?</p>
<p><span type="quote">«Ja ja, kor længe va han Adamsen i paradis?»</span> sa bare de voksne, ufølsomme av seg når vi ungene klaget. De voksne nektet vinter for vinter å saksøke rådhuset på vegne av områdets mange husløse små huleboere.</p>
<p>Alt hva vi ungene kunne gjøre til protest, var å hente akebrettene våre og hevne oss ved å renne i bakkene. Plage vettet av bilene.</p>
<p>Sent samme ettermiddag ble vi forstyrret i akingen i bakkene. Vi hørte nemlig en velkjent lyd. Den brummende energiske. Hjullasteren.</p>
<p>Og ja da, med pakkfull skoffe kom han dundrende opp til Larsjorda. Kanskje han angret det han hadde gjort om morgenen, da han gjorde oss husløse? Hjullasteren ga seg nemlig til å tømme skuffa for sne, presis på de flate stedet hvor vårt prakteksemplar av ei gammel-snehule hadde stått.</p>
<p>Med akebrett på slep gikk vi dit for å se. Vi fulgte med smalt blikk hjullasteren der han forlot åstedet for å hente mer. Vi funderte lenge over denne vesle melketanna som lå tilbake, et sørgelig syn for hjemløse huleboere. Det føltes fånyttes, alt vi hadde spadd og måket.</p>
<p><span type="quote">«Det tar aildri slutt, gjør det væll?»</span> sa en av oss.</p>
<p><span type="quote">«Næi»</span>, svarte vi andre i kor.</p>
<p>Før vi straks tok til å planlegge den neste utgravingen. Når snedongen ble stor nok. Vårt videre huleboerliv her oppe i det kalde nord.</p>
<p>Da jeg var liten, fikk Honningsvåg jevnlig besøk av profesjonell fotograf. Han kom fra Hammerfest, og rigget til sitt transportable fotostudio i hotell Havly, det gamle sjømannshjemmet.</p>
<p>At fotografen igjen var på skuddhold ble grundig meldt på forhånd i Finnmarksposten, trykket jamsides annonsen om at også ambulerende dyrlege var ventet inn. Slik at dyr gjorde klokt i å holde seg enda noen dager før de ble skrale i formen.</p>
<p>Bildet skulle også inneholde tvillingene, hadde mammaene våre bestemt, tvillingene var ett år yngre enn meg. Kronasjer var skrapt i hop og finstasen på, nå gikk turen til Honningsvåg sentrum for synlig bevis på at man eksisterte. Vanen tro var det min oppgave å holde tvillingene i hendene, sånn at ingen av dem ble borte for godt eller i verste fall skitnet seg til i tøyet. Drømmende i blikket fant mammaene våre på at også slik skulle vi foreviges, hånd i hånd. De så det nok levende for seg, et motiv så søtt det ville framkalle følelser selv i den mest objektive storbyfotograf.</p>
<p>Vi travet av sted til Havly. Jeg iført flunkende ny strømpebukse, den var tykk i ulla og så hvit den liksom lyste av seg selv. Over strømpebuksa en like ny og hvit langermet genser, med blondekanter ved ermer og hals. Pluss kort, svart skjørt og vest med små signalfargede blomster. Skjørtet og vesten var arvegods. Arve klær var mer regel enn unntak, og like interessant hver gang.</p>
<p><span type="quote">«Slutt å bæs»</span>, sa alltid pappa. <span type="quote">«Vi lægg ho bare opp»</span>, sa han. Som den gangen jeg var fem og arvet ei dongeribukse etter en slektning på seksten.</p>
<p>Tvillingene var begge likedan kledd. Staset opp i blå kordfløyelsbukse, oransje skjorte under en vest med tre knapper og ubestemmelig blått mønster. Det var tydelig, der vi ble rettet på av sommerkledde mødre utenfor Havly, at fotoseansen fant sted på syttitallet.</p>
<p>Inne så vi ingen seriøs mann med edle motiver, bare et digert, brunfarget forheng i hjørnet av rommet. Tre lealøse pinnestoler sto på linje nært forhenget, i disse ventestolene måtte vi sette oss. Maureen i midten, holde hender og verken rømme eller finne på ugagn. Hvisket mammaene våre, de gikk ut for å ta seg en røyk.</p>
<p>Lenge var det stille bak forhenget, så slo visst lynet ned. I et glimt rant overkanten full av blendende lys, før forhenget igjen ble depressivt brunt. Fulgt av dempet brumming om at folk måtte sitte stille. Så lynte det igjen, og vi hørte en unge der inne hulke at det hvite i øynene sved så han så ikke ut. Spennende.</p>
<p><span type="quote">«Tør du?»</span> spurte min høyre tvilling.</p>
<p><span type="quote">«Tør du?»</span> svarte min venstre tvilling, med trykk på ordet du.</p>
<p><span type="quote">«Hysj»</span>, sa jeg.</p>
<p>Jeg forsto nok hva de pønsket på. Begge ville at broren skulle liste seg fram og løfte på forhenget, haste tilbake og si hva som i virkeligheten foregikk bak forhenget. Sittende i det uvisse på pinnestoler var det bare fantasien som satte grenser for hva vi skulle eksponeres for.</p>
<p><span type="quote">«Ingen skal tørre»</span>, hvisket jeg og holdt dem ekstra godt i hendene.</p>
<p>Et urolig minutt snek seg forbi.</p>
<p><span type="quote">«Må du tisse?»</span> spurte jeg, min høyre-tvilling vippet sånn med bena.</p>
<p><span type="quote">«Næ-hæi-så»</span>, lød svaret, bare at rødfargen i fjeset tydet på at det var en hvit løgn.</p>
<p><span type="quote">«Sitte stille»</span>, hvisket jeg.</p>
<p>Med motsatt effekt. Nå vippet min høyre-tvilling som en gal med bena.</p>
<p>Helt til den ene skoen hans føk av, da sluttet han å vippe.</p>
<p>Jeg rakk å se skoen hans. Minnes at den fløy i rask rotasjon til værs, hvor den subbet kanten av forhenget, og ble borte. Bak forhenget satte skoen sine tydelige spor, kunne vi straks høre.</p>
<p>Her må jeg spole tilbake til da vi gikk mot Havly og snakket om hva trekløveret hadde på seg. Vi hadde så klart sko på bena, men der jeg trippet i mine nette og myke jentesko, hadde tvillingene på seg lakksko. Veldig harde, og altfor store. De var arvegods.</p>
<p>Her må jeg spole tilbake til da vi gikk mot Havly og snakket om hva trekløveret hadde på seg. Vi hadde så klart sko på bena, men der jeg trippet i mine nette og myke jentesko, hadde tvillingene på seg lakksko. Veldig harde, og altfor store. De var arvegods, skulle bare mangle. Nye lakksko var noe de færreste så seg tjent med, fordi sånne sko ble brukt til bryllup og begravelse og ting som hendte for sjelden til å forsvare investeringen. Som regel kun en gang i året, når man ropte hurra i snøstorm fordi noen påstod at det var 17. mai. Nye lakksko til grønnsporingen? Den investeringen ble gjort hver tredje generasjon eller så.</p>
<p><span type="quote">«Han har virkelig store sko å fylle»</span>, sa folk i Honningsvåg, de hadde sjelden råd til å si sånt i overført betydning, de mente det bokstavelig. Ungene fikk ordre om å vokse seg inn i skoene, en oppgave som på Magerøya la beslag på mang en barndom. Det gikk rykter om arvesko så store at folk ennå snublet i dem da de skulle gå av med pensjon.</p>
<p>Mammaen til tvillingene hadde proppet skoene deres verken med avispapir eller biter av noe annet mykt. Tynnsokk, hadde hun nok tenkt, var tingen i pensko.</p>
<p>Bak forhenget lød det et dunk da skoen landet. Fulgt av ille brumming som minnet om lydsporet til lynnedslagene. Så tok forhenget til å jage og bule, det var visst noen som ville ut. Krydret med umasse bannskap delte forhenget seg, og ut kom fotografen.</p>
<p>En stor mann og like sint. I den ene neven kameraet, i den andre en arvet lakksko. Og, midt på neseryggen og sentralt plassert under to buskete åmer av noen øyebryn, et rødt hakk. Vi forsto at fotografen hadde hørt lyden da noe subbet overkanten av forhenget, og at han sikkert så opp idet skoen kom seilende for å tråkke i salaten. Han glodde stygt, kunne vi fornemme.</p>
<p><span type="quote">«Det va han!»</span> ropte tvillingen uten en sko, han pekte vilt mot broren.</p>
<p><span type="quote">«Det va ikke meninga»</span>, datt det ut av min venstre-tvilling, han var sikkert livredd for å dø med skoene på.</p>
<p>Bak den morske fotograf-mannen så vi bleke ansikter i forhengs-gløtten. Kulerunde blikk, et ungt par med en smårolling i matrosdress. De stusset nok på hvor denne avbrytelsen av fotoseansen ville ende.</p>
<p>Men fotografer har sans for detaljer. Og de er vrange å lure. Vi så blikket hans zoome seg inn og fant raskt bena til min høyre-tvilling. Den ene foten iført nypusset lakksko med sylkvass hæl, den andre iført kun en svart tynnsokk med gryende nypotet på stortåa. Begge tvillingene ble stille, nå klemte de meg skikkelig hardt i hendene.</p>
<p>Til alt hell hadde mammaene våre en syvende sans for når ungene deres stelte i stand trøbbel. Viftende på tobakksrøyk kom de inn døra presis idet fotografen sa han skulle informere oss om hvor David kjøpte ølet. Det var visst i Honningsvåg, rakk han å lære oss. Mammaene våre fikk raskt kontroll. Tvillingene fikk aller nødigst gå på do, de unge foreldrene med smårolling i matrosdress betalte og forsvant, og det var vår tur. Tvillingene strittet imot da vi hånd i hånd forsvant inn forhengs-gløtten.</p>
<p>Det var rart der inne. Fotografen gned seg på nesen og spurte om vi evnet å stå stille. I det minste la være å hive sko. Ingen turte å smile til fotografen da blitsen lynte, og, som ved et skjebnens rare lune, sto begge tvillingene stille i samme hundredels sekund. Vips var vi foreviget. Jeg i midten holdende hender med dem begge, alle tre preget av stundens alvor.</p>
<p>På hjemveien fra Havly sa mammaene våre at de heller burde tatt oss til dyrlegen, jeg er glad det tross alt ble fotografen. Tvillingene og meg, et falmet fargefotografi av tre småunger tatt en gang i siste halvdel av syttiårene, det fyller betrakteren med følelse.</p>
<p>Takket være lakkskoen, har jeg tenkt. Den rekvisitten sørget for et autentisk bilde. Knipset lenge før unger ble på moten også i Honningsvåg, bildet vitner om unger i skrekkblandet fryd over hva framtiden vil bringe.</p>
<p>Det var ingen lek å være unge på Magerøya, og en vinterdag tidlig i åttiårene ble alt mye verre.</p>
<p>Det var pappa, han kom i all hast opp fra praten på kaia og ba meg hute meg med utover til Kjelvik. Vi skulle ta verken sjarken Lill eller speilbåten Sigerfjord. Vi skulle gå over fjellet. På ski.</p>
<p><span type="quote">«Skrea har tatt nyhytta»</span>, sa pappa, han spurte hva jeg sto der og kopte for. Sa jeg måtte skynde meg.</p>
<p>En av pappas fiskerkolleger hadde nemlig tøffet forbi Kjelvik etter sjøvær samme morgen, og fra havet sett resultatet av skreas herjing. Nå skulle vi utover og vurdere skaden, det var pappa, et par andre voksne og jeg. Kanskje, hørte jeg pappa mumle, var ryktet om hyttas død sterkt overdrevet? Også på Magerøya var det lov å håpe, selv om øvelsen som regel var bortkastet tid.</p>
<p>Få steder har bedre forhold for snøskred enn Kjelvik, denne bortgjemte gryta med sine stupbratte flog. Særlig vestavinden kunne være en anelse forferdelig. Han elsket å piske opp stemningen der han i stor skadefryd kom subbende over Magerøya. Ubesværet spente han snøen ut på fjellkanten, hvor han fokket i hop de utroligste hengeskavler. Der hang den, snøkunsten, og geipet tunge til verden under. Nemlig bebyggelsen i Kjelvik, en håndfull trekkfulle kåker som mot alle odds sto og hutret mellom fjellet og sjøen.</p>
<p>Det var langt å gå på ski etter de voksne. På hele turen ba jeg en stille bønn om at skrea måtte ha spart husene i Kjelvik. I hvert fall pappas hytte, fordi på den hytta var det så fint å være. Gammelhytta i Kjelvik var egentlig et smålåtent hus. Det ble satt opp under gjenreisningen av Finnmark etter andre verdenskrig. Men pappa ville ha ny hytte, og siden han som gammel feskar hadde som karriere å friste skjebnen, fant han det formålstjenlig å reise nybygget i bedre nærhet til viktig infrastruktur. Som fotballbanen og Kjelvikskaret, som begge lå hakket nærmere fjellsida. Det skulle pappa aldri gjort, skulle det vise seg.</p>
<p>Det var snø til knærne, full storm i kastene og seigt å vandre, men jeg travet i de voksnes skispor til vi utpå ettermiddagen nådde Kjelvikskaret. Hengeskavlen var forsvunnet i hele sin bredde, et dårlig tegn. Og ganske riktig, da vi tråkket oss ut på kanten og myste nedover mot Kjelvik, så vi kun snø. Enorme mengder snø, den hadde rast ut fra fjellsiden og rigget seg til på sletta. Digre snøballer hadde rullet nesten til sjøen, der lå de liksom uspiselige rundballer og mollkoste seg i kulden. Men, mellom piskende snøbyger, ingen pappas hytte å se.</p>
<p>I hvert fall ingen hytte der hytta brukte være. Pappa mumlet og lurte på hvor hun nå hadde gjemt seg, det flotte krypinnet han var så fornøyd med.</p>
<p><span type="quote">«Dær e ho!»</span> pekte en av de voksne, storforferdet med sky av frostrøyk fra munnen.</p>
<p>Og der var pappas nyhytte. Min stille bønn hadde lite hjulpet, hytta var revet av grunnmuren og skjøvet langt av lei.</p>
<p>Faktisk nesten ned til sjøen, like før pakkhuset. Der lå hytta, lavtliggende i snømassene liksom ei slukøret skilpadde. Nå hadde den gjort seg til nærmeste nabo med stedets halvferdige badstue. Et brunt lite laftet bygg som ungdomslaget i Kjelvik reiste etter krigen. Det var nok den kvenske arven, frosne sjeler lengtet etter å <span type="quote">«ta damp»</span> også ved ishavet. Men badstua ble aldri ferdigbygd innvendig, i alle fall var den ute av drift da jeg var liten. Der i leia sto den nå og gnudde, pappas hytte, liksom også den ville inn i varmen.</p>
<p>Pappa var mutt og tverr på kanten av Kjelvikskaret, her hvor storskavlen hadde brukket av og kriblet med seg snøen fra fjellsida. Pappa skjønte nok hva gammelkallen på kaia kom til å si. At nå var det ingen ende på hvor stormannsgal han Ottar var blitt, som uten nabovarsel og kommunal byggeløyve hadde ordnet seg så overdådig naust. Med eget bad og det hele. Den utkrøpne skrea, mente de voksne, det måtte ei sånn til for å få fart på boligmarkedet i Kjelvik.</p>
<p>Storskrea hadde løst ut også mange mindre ras, men alle hadde stanset før annen bebyggelse. Kun hytta til pappa var sendt på vidvanke. Det var nok til ekstra ergrelse for pappa, som garantert visste av flere i Kjelvik som fortjente en sånn skjebne mer enn ham. Jeg hørte han svor.</p>
<p><span type="quote">«Tørr vi gå ne å se om nåkka kan bærges?»</span> spurte en av de voksne.</p>
<p><span type="quote">«Akkorat det vet æ ikke»</span>, svarte pappa. <span type="quote">«Men vi gjør det førr det.»</span></p>
<p><span type="quote">«Men pappa?»</span> sa jeg. <span type="quote">«Enn om snerase går i reprise?»</span></p>
<p>Vi la skiutstyret i le bak vår vante storstein, den som alltid stakk opp uansett hva slags ugjerninger vinteren fant på, så gikk vi og skled vi ned skaret.</p>
<p>På turen ned føltes det som om Kong vinter stirret på oss. Han elle-mellet nok på sine iskalde knokkelfingre om også vi burde tvangsflyttes. At han vurderte å skrangle i hop til ei reste-skrea, blåse oss ned fjellsida og så langt av sted at vi måtte svømme i land.</p>
<p>Tidvis var det glatt i gatene på Magerøya.</p>
<p><span type="quote">«Så utspækkulert glatt va det»</span>, sa noen, <span type="quote">«at sjøl om æ fikk huka mæ fast i en løktestolpe der oppe me Café Ritz, så sklei skyggen min ned tell sentrum.»</span></p>
<p>Honningsvåg er en bratt by. Mange bakker opp og ned, så isete og utpønsket at folk jevnlig satte ny rekord i hiving av handleposer. Brød og egg og brunost, i S-poser som landet etter at Coop overtok. Vinterstid har få byer større prosentvis andel ufrivillige gateartister enn Honningsvåg, og det hendte vi ungene stoppet å leke for å se hva som skjedde med den eller den sambygdingen. Som regel godt tilårskomne hardhauser som tross lang fartstid nektet å gi opp trua på at det var mulig å bære med seg en handlepose hjem fra butikken. Det er bare i nord man på bestilling kan se trauste samfunnsborgere gå i spinn, ut av det blå og rett på rygg. Eller den mer nervepirrende varianten hvor de lukter lunta før de går i spinn. Da kan man se en særegen form for innfrysning, svakt foroverbøyd, liksom på startstreken før en tusenmeter. Etterpå hendte gjerne ett av to. Det første tok ti minutter og besto i at personen og handleposen fikk lirket seg inn på tryggere grunn, det andre tok under ett sekund og besto i at begge deler gikk på trynet og seilte av sted. Vi ungene sa aldri høyt hva vi håpet på.</p>
<p>Glarholka er ille, den utspekulerte slektningen blindholka er verre. Blindholka er konstruert liksom glarholka, bare med et lag nysnø på. Vi ungene foretrakk begge deler, for vi elsket glatta. Gater på skrå, blanke som glass, da fant vi fram skøytene våre.</p>
<p>Det var en kunst å gå på skøyter i Honningsvåg, til gjengjeld hadde vi ekte is. Og med så mange bratte bakker fant vi opp en ny idrettsgren. Som skapt for dette forblåste stedet hvor vi gjorde vårt beste for å vokse opp. Utforskøyting.</p>
<p>Før vi satte utfor de største bakkene, øvde vi oss gode i de mange tverrveiene. På digre, fule gutte-lengdeløpsskøyter som bestandig var arvet. Bortoverskøyter, som vi kalte dem. Enkelte par så oppe i årene at vi syns det var underlig at de overlevde krigen, med brenningen av rubb og rake og all ting.</p>
<p>Skøyter inkludert, skulle man tro. Men nei da:</p>
<p><span type="quote">«Ka?»</span> sa de voksne i Honningsvåg til ungene sine. <span type="quote">«Nyskøyta? Ka som e galt me dæm gamle?»</span></p>
<p><span type="quote">«Vi e lei av gammelskøytan vårres»</span>, svarte vi ungene da.</p>
<p>Vi drømte om bedre saker. Mer moderne skøyter enn skøyter av samme type og årgang som dem bestefar brukte da han var liten. Magerøya hadde sikkert dinosaurer da disse skøytene var på moten, sa vi ungene til de voksne, vi argumenterte iskaldt for vår sak.</p>
<p><span type="quote">«Nån må jo nån gang ha kjøpt dæm hæranne arveskøytan? Og dæm fikk jo nyskøyta dæm. Så da kain væll vi åsså få det?»</span> sa vi.</p>
<p><span type="quote">«Nei»</span> sa de voksne. Og minnet om at den eneste som på lang tid hadde fått seg <span type="quote">«nyskøyta»</span> i Honningsvåg var han Hagbart, og at den skøyta var 58 fot og lå godt fortøyd i havna.</p>
<p><span type="quote">«Så, kom dokker ut og lek»</span>, sa de voksne, de sørget for å stramme lissene og blåknuten så hardt at gammelskøytene våre aldri mer lot seg ta av.</p>
<p>Da måtte vi skøyte oss inn i de voksnes rekker, på utrangerte klenodier som hadde tilhørt ei forvokst gammeltante med samme hårfrisyre som Sonja Henie, eller en onkel som drømte om en karriere på is, men som i stedet for å bli hjallis endte som alkis. Da var skøytene romslige og ustabile som sint lemen i tom bærplukker, men det var med slike skøyter som med arvete pensko: Mange par tykke ullester og bomull i tåa var en utfyllende og varig løsning.</p>
<p>Skøytene var så sin sak, på Magerøya fantes det heller ingen skøytebane. Nærmeste skøytebane var i Alta, over tjue mil unna. Det syns vi var for langt å skøyte, så vi ønsket at sjøen ville fryse så vi kunne skøyte til Nordpolen. Som også var mye kortere enn til Alta. Men havnebassenget med alle fiskeskøytene blånektet å fryse, så da gjensto kun ett sted å gå. Nemlig der andre kjørte. På veiene.</p>
<p>Et år så vi forresten ekte nyskøyter på nært hold. Det var ei jente sørfra, hun var på ferie hos faren sin i Honningsvåg og hadde skøyter med seg i bursdagsgave fra besteforeldrene. Ekte kunsløpskøyter, hvite som pasteuriserte engler. Skøytene hennes hadde høyt skaft med sirlig snøring, stålet var sylkvasst og svingte så pent opp i framenden, liksom den fineste løkkeskrift. På oppoverbøyen hadde stålet også artige små tenner. Sikkert så hun kunne bråstoppe, gjøre piruetter og andre søte ting som fikk strutteskjørtet til å virvle. Vi hadde sett kunstløp på fjernsyn og sultet etter å se om hun kunne skøyte. Bare at det nå var midtsommer og uvanlig lite is i gatene i Honningsvåg.</p>
<p>Senere samme år, det var oppunder jul og snøbygene hadde pisket oss i ukevis, kom ei ny søringpia på besøk. Hun var fra Oslo og ble sendt på juleferie til mormor nordpå. Vår faste gjeng av unger hadde allerede stått på skøyter i flere år, og lurte fælt på dette søskenbarnet sørfra. Om også hun kunne stå på skøyter? Ingen visste, men vi hadde gjettekonkurranse og var veldig spent.</p>
<p>Vel, skøyte-kompetansen på Magerøya ble neppe hevet bare fordi søringpia kom på besøk. Jo da, sa hun da vi spurte, hun likte is. Særlig den rosa med jordbærsmak. Men noe av det aller første hun sa, var at hun ikke forsto hva vi sa.</p>
<p><span type="quote">«For dere snakker så merkelig.»</span> Hun skjøv nesa i været. Spurte om vi egentlig var fra Norge.</p>
<p>Det var en frossen tredje søndag i advent. Søringpia var sendt på dør, klar beskjed fra sin mormor om å leke med oss Honningsvåg-ungene. Nå sto vi samlet, hun og den harde kjerne av vår lokale akebrettmafia i lag på trammen i Larsjorda 1C. Hjemme hos mamma. Der sto vi og forberedte oss på å gi jernet. Skøytejernet. På den tiden var lek blodig alvor, det var ingen tid å ødsle på språkbarriere, derfor krabbet vi til korset og la om til søring. Det var lett som bare det, for oss som var oppvokst med importerte lærere og helsesøstre og et fjernsyn hvor det krydde av folk som snakket uvanlig.</p>
<p><span type="quote">«Nei da, vi kommer nok her fra Magerøya vi»</span>, svarte vi, og holdt fram noe vi ba henne ta på seg.</p>
<p>Vi hadde nemlig med oss eget sportsutstyr til søringpia. Og før hun visste ordet av det, sto hun og sjanglet i to digre sko med kniver under, arveskøyter så gamle at lissene virket å være av vidje. Begge jernene brune av rust, men det, mente vi, passet glimrende. Mye rust holdt nemlig farten nede, slik at etter hvert som søringpia spisset formen, gjorde skøytene det samme. Slik er det nordpå, med fantasi kan det meste passere som omsorgsfull tilrettelegging og universell utforming.</p>
<p>Mens søringpia sto og vaklet på trammen hos mamma, sprang vi andre ut på Øvergata for å vise henne de grunnleggende knepene i skøytesportens kunst. Svinger og piruetter og stoppskrens, nyskapende saker vi selv pønsket ut. Så hentet vi jenta, småtrippende i midten støttet vi henne ut på gata. Gata var blank og bratt som frontruta på en bil. Der stilte vi henne på tvers av fartsretningen og slapp taket. Så hun kunne lære.</p>
<p>Først hendte det lite. Søringpia sto som utstoppet og så ganske normal ut. Så krøket hun seg brått sammen, armene og bena strake, liksom hun var hundre år gammel og støttet seg til en usynlig gåstol. Så rettet hun seg brått opp, og hev begge armene i været. Da hun var ferdig med det, veivet hun vilt med armene mens hun langsomt krysset gata. På andre siden av gata sendte hun arveskøytene til værs og forsvant over brøytekanten.</p>
<p>Nå som søringpia var utlært, bar det av sted oppover til planlagt startpunkt. De fleste av oss brukte skistaver når vi drev utforskøyting, stavene var til god hjelp når man pigget seg oppover bakkene. Med unger på hver side dro og skjøv vi søringpia til topps. Forbi den kjente og kjære angre-plassen mellom Øvergata og Mellomveien, og videre helt opp til toppen. Øverst oppe i Mellomveien. Utsikten vid, husene i Honningsvåg små der nede, samlet i fjæra liksom en serie sinte terningkast. I uro for at søringpia trodde det verste om folk, gikk vi tilbake til dialekt. Med hennes spinkle kompetanse på is i nedoverbakke var nemlig prognosen ille. Frydefullt ble det klappet i polvotter, tre ord gikk igjen:</p>
<p><span type="quote">«Sjyve ho utførr?»</span></p>
<p>Forslag nedstemt. Så var det heller ingen av oss som mente alvor. Søringpia skulle så klart få den samme støtten nedover her i livet som oppover.</p>
<p>De to største guttene skulle støtte henne. En på hver side med godt grep om hver sin arm. Resten av gjengen skulle sverme rundt, de beste skøytejentene renne foran og ved behov rydde vei. Spane etter hindringer, vinke vekk utenforstående og slikt. Stunden var inne, de to største guttene grep søringpias armer, tok til å dra henne mot kanten.</p>
<p>Det virket som om søringpia først da forsto planen. Hun strittet i mot og tok til å prate masse, veldig fort og veldig lenge. Vi oppfattet at hun hadde misforstått, at hun ikke ville. At hun trodde vi skulle være på en skøytebane som lå stille. Pluss at hun angret på det meste, særlig at hun reiste nordover og at foreldrene hennes hadde truffet hverandre og fått barn i lag.</p>
<p><span type="quote">«Hjelp!»</span></p>
<p>Fant søringpia på å si, hun skjøv rumpa bakover og strittet langarmet i mot. Hun var minst like uvillig, har jeg siden tenkt, som kvinnene på Kjelen i Kjelvik, da de ble rodd ut til holmen, dratt det siste stykket til heksebålet og bundet til pålen.</p>
<p><span type="quote">«Nei!»</span> sa hun, topplua hennes gjorde seg klar til å blåse av. <span type="quote">«Jeg vil aldeles ikke!»</span></p>
<p>Demokratiet vant. Søringpia ble nedstemt. Det, pluss at hun ennå var for uøvet til å bruke skøytestålet til å stritte skikkelig i mot. Så fosset vi utfor kanten, hele hurven.</p>
<p><span type="quote">«Unna vei i bakken! Kula i nakken!»</span></p>
<p>Ropte alle. Minus søringpia. Hun prøvde i stedet å minne om sivilforsvarets sirene, den som stundom bråvåknet over Honningsvåg og fikk folk til å kikke i været for å se om russen hadde mistet tålmodigheten. Øvelse eller okkupasjon, det spurte nok folk seg denne søndagen også, slik som søringpia vår hylte.</p>
<p>Vi hang og slang i hverandres armer og farten var upåklagelig. Til vi passerte Larsjorda og fant kjørebanen blokkert.</p>
<p>Det var plogen. Mens vi hadde akkodert med søringpia oppe i høyden, hadde han sneket seg opp fra lavlandet. Fra sentrum for å gjøre ugagn. Nå var kjørebanen vår plutselig full av snø. Ja, foruten plogen selv. Det er en uting å kollidere med plogen, har vi erfart, så klok av skade vrengte vi unna. En storm av unger pepret forbi, og hele tiden ropte søringpia at hun kom til å dø.</p>
<p>En påstand som fløy påaktet hen idet brøytebilsjåføren hev seg ut sideruta. Sneipen freste vrangveien da han brølte.</p>
<p><span type="quote">«Ja det sku no fan steike mæ være te pass!»</span></p>
<p>Farta ble svimlende stor, særlig nå som plogen hadde vært her og fjernet nysnøen og gjort blindholka til glarholka. Med fartstårer i øyekroken suste vi nedover mot krysset ved Café Ritz. Hvor vi atter støtte på uforutsett hindring.</p>
<p>Det var den hersens plogen. Den hadde vært også her. I sin forvillelse om at søndag formiddag er rett tid for slikt arbeid, hadde den bunnskrapt krysset. Asfalten glinset ru og svart, og strødd i hele krysset lå det mellomdeponert store mengder skitne isbakster og harde snøklumper. Vi som til nå hadde utforskøytet i ei ryddig mølje, fikk trøbbel i formasjonen. En for en stupte vi over ende. Eller tok nødlanding i brøyteskavla.</p>
<p>Til slutt ble de klippet ned, også de to guttene som støttet søringpia. Med unger dandert over hele Storgatakrysset fortsatte hun alene, det siste korte stykket. Hun krøket seg ikke i hop for bedre balanse, nei da, hun stilte seg som et kors, stiv som et fugleskremsel der hun gispet fra seg et siste klynk.</p>
<p><span type="quote">«Styr mot Grand-hotellet!»</span> var det noen av oss som fikk skjøvet seg opp på albuene og ropt.</p>
<p><span type="quote">«Eller apoteket!»</span> ropte en annen.</p>
<p>Søringpia fulgte det første rådet, for da vi krabbet oss opp og sprang bort, lå hun i snøen under hotellveggen. Hun hadde samme positur som når man lager englevinger i snøen. Englevakt, det hadde hun derimot mindre av, for hun hadde en stor kul midt i panna. Snakketøyet var det også noe galt med, det trengte visst lapping.</p>
<p><span type="quote">«Hei du jente fra Sør-Norge»</span>, bokstaverte vi, på feilfritt bokmål. <span type="quote">«Gikk det bra med deg?»</span> Hun løftet hodet fra snøen, topplua forsvunnet for godt.</p>
<p><span type="quote">«Ka?»</span></p>
<p>En blodig strikkavott grov snø fra vassent blikk. Hun glodde i kryss på oss.</p>
<p><span type="quote">«Æ skjønne ikke ka dåkker sir»</span>, sa hun.</p>
<p>Utforskøytingen i Honningsvåg burde vært innført andre steder, mente vi ungene i ettertid. Den var nemlig så god at til og med søringer tok til vett. Språkvett.</p>
<p>Og kanskje søringpias nye språkferdighet hadde en finger med i spillet, for kort tid senere ble det grus i maskineriet for vår utforskøyting.</p>
<p>Det var noen bekymrete voksne, de krevde strenge restriksjoner. De sa seg luta lei av unger som produserte legeregninger og i verste fall bulket bilen med skøytingen sin. De mente vi ungene måtte skylde oss selv, som hadde saget over grenen på vår nye idrettsgren.</p>
<p><span type="quote">«Gammelskøyta eller nyskøyta. No e det slutt!»</span> sa de voksne. En betydelig gruppering ville forby all slik utforskøyting på hele Magerøya.</p>
<p>Saken ble rabalder og endte med kompromiss. Vi ungene fikk lov til å utforskøyte, men bare hvis vi tok ekstra hensyn og kun forholdt oss til helger og helligdager. Og da utelukkende tidlig på morgenen, før trafikken våknet. Da, mente de voksne, var risikoen for legeregninger og bulkete bildører og fartsblinde unger som skallet inn sideruter så liten at den var til å leve med.</p>
<p>I alle fall, søringpia vår så vi aldri noe mer til.</p>
<p>Som liten lå jeg mye under bordet. Stuebordet eller kjøkkenbordet, det varierte med hvor de voksne satt og drakk kaffe. På sokkelesten snek jeg meg etter de voksne, for nest etter å leke utendørs var gjemmestedet under bordplata det beste jeg visste. Der hørte jeg nemlig alt det de voksne snakket om. Det gjaldt å gjøre seg ubemerket.</p>
<p><span type="quote">«Ut me dåkker!»</span></p>
<p>Sa de voksne på den tiden, hvis man klagde eller på annet vis ble lagt merke til. Derfor gjaldt det å være usynlig, og hvis man lå muse stille under bordet, da fikk man ligge der i fred. Med ørene på stilk.</p>
<p>Slik brettet den seg ut for oss ungene, voksenverden før i tiden. I dag er det motsatt, det har blitt mye mer inn å være unge, og mye mer ut å høre etter. Og fordi stadig færre lytter til alt det fine som eldregenerasjonen vet og kan, går vi mot et samfunn hvor alle er høyrøstet, men ingen hører etter.</p>
<p>For eksempel å lytte til hviskingen fra en god spådom. Da må man kunne kunsten å spå. I kaffegrut. Eller grugg, som det stadig heter der jeg vokste opp, under mammas kjøkkenbord eller stuebord i Larsjorda 1C i Honningsvåg.</p>
<p>Kors, anker og hjerte – for tro, håp og kjærlighet. De tre symbolene står i hvit skrift på altaskifer-støtten på mammas grav. De ordene levde hun etter også når hun spådde. Hun og de andre damene skilte mellom ukedagsspåing og helgespåing. Spåingen i ukedagene handlet om hverdagslige ting som livet og døden, pluss ungene og gubben og det som verre var. Helgedagsspåingen tok for seg sjelden forunt luksus som nettopp de tre fine ordene; kjærligheten, troen og håpet. For eksempel sjansen for å få seg en svingom på byen.</p>
<p>Mamma og de fleste av hennes venninner, de kalte seg <span type="quote">«Kaffekjærringan»</span>, elsket å danse. Danse gjorde man på fredagskvelden og lørdagskvelden, og øverst på ønskelista sto den gode, gamle finnmarksswingen. Seks takter og lite tullball, det var drømmen for helga. Var det ingen kavalerer som kom bort til dem og bød dem opp, da danset mamma og de andre damene i spåklubben med hverande. Grand hotell var stedet, de hadde levende musikere med egne medbrakte instrumenter. Så ble det swing, og flat tango, da var mamma i sitt ess.</p>
<p>Mamma hadde tango-flinke storebrødre som i de harde krigsårene lærte henne dansen. Hun sto på tærne deres og klamret seg fast, slik lærte hun steg og rytme.</p>
<p>Hvem mamma og de andre damene i spåklubben fikk som kavaler på gulvet var aldri godt å si, den største skrekken var at mannen slapp taket midt i swingen. Da endte man stundom baklengs inn i tilskuerskokken. Eller veltet en gulvhøytaler. En god spådom i forveien, den kunne sikre suksess også på dansegulvet, og dagen etter ble det spådd om hvem de hadde danset med. Ja, dersom man uheldigvis hadde glemt det eller fortrengt det.</p>
<p>Det var en mystisk og forlokkende kunst, å spå i kaffegrugg. Gruggens fordeling i den hvite kaffekoppen, den var liksom kart og kompass som staket ut kursen for livets videre vandring. Ekte kokekaffe måtte det være, da ble <span type="quote">«penselstrøkene»</span> etter gruggen best malt utover i koppen. På det hvite porselens-lerretet oppførte kaffen seg litt som akvarellmaling, den fløt utover og ble til små malerier som i erfarne hender kunne tydes og tolkes. De største grugg-kornene falt naturligvis raskt til bunnen i kaffekanna, men det finere kornet og <span type="quote">«kaffestøvet»</span> ble hengende igjen, det festet seg til porselenet når kaffen ble drukket. Det var både praktisk og tillatt å riste littegrann på kaffekanna, slik at det ble grugg også på den neste som skulle spås.</p>
<p>Det fantes regler for å spå i kaffegrugg. En hel håndfull regler som trofast måtte følges. Jeg lærte dem tidlig og minnes dem ennå. Mamma ville nok smilt og sagt det var i orden, hvis hun visste at jeg nå var i ferd med å dele reglene med andre. Hun ville sagt at spåingen er en gammel og fin tradisjon som ikke må forsvinne, og likt at den ble delt videre så den ikke går i glemmeboka. Dessuten, har jeg tenkt, mamma som var så god til å se inn i framtiden ville sikkert vinket meg fram fra under bordet og bedt meg gå ut av huset for å leke. Altså dersom hun hadde noe i mot at jeg mange år senere kom til å dele spådomsreglene med kvenfolket og andre interesserte. Så derfor, uten mer tja og kanskje, her er reglene for trygg og god og forutsigbart utført spådom:</p>
<p>Regelen om Enhet: Kun en av gangen spås i kaffegrugg.</p>
<p>Regelen om Omspåing: Den som blir spådd kan etterpå bli spådd på nytt, hvis hun eller han ikke er fornøyd med den første spådommen. Slik omspåing kan utføres av den samme som gjorde første-spåingen, eller en ny spåer. Denne andre-spåingen må likevel aldri skje i samme grugg som første-spåingen. Andre-spåingen må skje i en ny skjenk kaffe. Koppen kan gjerne være den samme, men gruggen må skylles bort og en ny kaffetår må drikkes (se også regelen om angrevask lengre ned). Det som i hvert fall må unngås, er å bli overspådd i en annens kaffekopp. Det betyr ulykke for alle, inkludert den som opprinnelig ble spådd og den som utførte overspåingen.</p>
<p>Regelen om Rotasjon: I spåing i kaffegrugg foregår alle forberedelser i medsols retning. Også kaffekoppen roteres med sola. Eller med klokka, som de sa før urvisere ble gammeldags. Som hovedregel er det personen som skal bli spådd som roterer sin egen kopp. Dette er noe også spåeren kan gjøre i fall den som blir spådd glemte denne viktige forberedelsen. Først skal kaffen drikkes, så skal koppen roteres. Spåersken kan gis tillatelse til å rotere koppen, det foretrukne er at koppen roteres av den som skal bli spådd.</p>
<p>Det fins to valgfrie metoder ved rotasjon av kaffekoppen. Enten at man holder koppen i den ene hånden og rolig roterer den tre ganger rundt seg selv med den andre hånden. Eller at koppen ikke roteres om seg selv, men i stedet føres i rolige sirkler i lufta. Tre ganger uansett metode, verken mer eller mindre. Dersom det sitter flere rundt bordet som klør etter å bli spådd, skal hver spås etter tur i medsols retning rundt bordet. Sola er opplyst, den bør følges også i spåing.</p>
<p>Nordpå er spåingen spesielt populær vinterstid, men selv om sola har reist på vinterferie, skal man huske at hun stadig seiler gjennom kosmos, og rotere kaffekoppen i hennes retning.</p>
<p>Regelen om Luft: Etter kaffedrikking og rotasjon settes kaffekoppen på tefatet. Koppen settes opp ned, en handling som utføres av den som drakk kaffen og som skal spås. Der skal koppen stå en stund for å tørke, til gruggen og de fine tegningene har satt seg slik at en stabil spådom kan utstedes. Gruggen kan sige littegrann mens koppen tørker, og det er ok. For at gruggen skal tørke, må det luft til. Koppen plasseres ytterst på kanten av tefatet, slik at en liten flik stikker ut. Da kommer det luft inn i koppen, og gruggen med define tegningene tørker. Mens den tørker skal koppen stå i ro. Hvis man fristes til å bevege koppen, kan tegningene endre seg og gi upålitelig spådom.</p>
<p>Dersom gruggen beveger seg etter tørking, altså når den som skal spå tar i koppen, skal man helst starte på nytt. For da har spåersken påvirket spådommen. Da må koppen skylles og ny kaffetår drikkes, før man igjen drikker kaffen og lar koppen tørke. Og slik denne regelen åpner for luft inn i koppen, åpner den også for lys. For mens lys bidrar til at spådommen blir rett, bidrar mørke til at den blir feil.</p>
<p>Regelen om Eierskap: Kun den ene personen som drikker av kaffekoppen, kan spås i den. Å bli spådd i andres kaffekopp gir spådom som motsetter seg oppfyllelse. I verste fall kan slik feilgrugg-spåing bety ulykke både for den som spår og den som blir spådd. Likens har kun to personer anledning til å rotere kaffekoppen. Den som spås, og den som spår. Ingen andre skal røre ved koppen.</p>
<p>Regelen om Romslighet: Der en person ser styggedom, kan en annen se håp. Slik er det i all spådom, også i spådommer utstedt i kaffegrugg. Spåing er sjelden bare summen av to pluss to, i en god spådom kan det gjemme seg både tre og fem og et ukjent antall desimaler.</p>
<p>Regelen om Varsomhet: Den som spår må alltid kjenne sitt ansvar overfor dem som spås. Det er god spåer-klokskap å la være å si alt man ser i koppen. Ser man noe aldeles ille, må man tenke seg ekstra nøye om før man formulerer seg.</p>
<p>Regelen om Tillit: Det som sies under spåing, blir blant deltakerne. Heller ikke unger eller andre som får med seg det som spås, skal si det videre til noen. Det som spås, forblir innad i sirkelen. Det forblir hos Kaffekjærringan, som mamma og dem sa.</p>
<p>Regelen om Angrevask: En spådom som faller spesielt dårlig i smak, kan forsøkes brutt ved øyeblikkelig skylling av kaffekoppen. Det benyttes rennende vann fra springen, varmt eller kaldt, det er valgfritt. Men her må den som blir spådd tenke seg grundig om før spådommen skylles bort, for det som først så ut som en personlig katastrofe, kan vise seg å være det som skulle til for å få orden på sakene. Og hvis man tyr til angrevask, må man avslutte med en liten kaffetår, en slurk for å forsegle det man har angrevasket.</p>
<p>Regelen om Avslutningsslursk: For å sikre at spådommen går i oppfyllelse, må man avslutte økten med å ta en ny kaffetår i koppen. Den slurken sørger for at spådommen har de beste forutsetninger for å gå i oppfyllelse.</p>
<p>Det var reglene for best mulig utførelse av spådom i kaffegrugg. Tolkingen av det man ser, <span type="quote">«å læse gruggen»</span>, som mamma sa, det er en annen historie. Men det fins noen grunnleggende retningslinjer for tydingen av det man ser. Viktigst av alt er Lykkerommet.</p>
<p>Lykkerommet er området lengst ned i koppen. Det starter der koppens hvite vegger slutter, og dekker hele bunnen. Der nede ses de gjeveste spådommene. Områdene i koppen har også å gjøre med tid, for jo nærmere bunnen man spår, dess lengre unna er spådommen. Tilsvarende, jo høyere opp på koppens innside, desto snarere kan spådommen gå i oppfyllelse. På kanten av koppen, der kaffen ble slurpet og drukket, der befinner den nærmeste framtiden seg. Kanten spås gjerne først, eller helt til sist. Der kan lykken skje i den nærmeste framtid, til og med om få timer, på dansegulvet.</p>
<p>Både Lykkerommets blikk inn i lang framtid og kantens blikk inn i den nære, er steder folk gleder seg til. Men aller best er nok Lykkerommet, det er rosinen i pølsa. Det er for livene våre hva marsipanlokket er for bløtkaka. Lykkerommet er der det aller mest personlige bor.</p>
<p>Fordi gruggen i ulik grad siger før den tørker og fester seg, vil konsistensen og fargetonen i de fine tegningene variere. Jo lysere og finere jo bedre, det er hovedregelen. Men selv om dystre spådommer forekommer hyppigere ved mørk og kompakt grugg, så kan slik dysterhet i noen grad oppveies dersom den øvrige innside av koppen er spesielt lys og fin. Man kan se fine ting også i mørket. Mamma brukte å si det til meg. Det er alltid håp i hengende snøre, sa mamma, når gruggen ansamlet seg i koppen som reneste kobbespya-invasjonen i Kjelvik. Kobbespya er en stor brun brennmanet som kliner til garna og gjør fiske vanskelig og bading verre, og når gruggen på det viset prøvde å formørke framtiden med særdeles mørk spådom, selv da var det håp. Sa mamma. Pluss masse tro og kjærlighet, om hun fikk bestemme her i verden.</p>
<p>Men, det lærte mamma meg, at ingen ting er gitt ut fra en hastig førstevurdering. Være seg lys og luftig eller mørk og dyster, en god spådom tar det tid å utvikle. Opp og ned her i livet, mye kaffedrikkende livserfaring må til. Jeg lærte å spå lenge før jeg begynte på skolen.</p>
<p>Og på det viset brettet samtidig voksenverden seg ut for meg, der jeg lå som liten og strilyttet under bordet og var frivillig usynliggjort. Jeg trengte aldri en kaffekopp med grugg i bunnen for å se hvorledes det ville gått, dersom jeg krabbet fram fra under bordet, tok til å ønes med de voksne og lage bråk.</p>
<p><span type="quote">«Ka sa æ? Så, husj ut å lek. Me en gang.»</span></p>
<p>Ville de voksne pekt på ytterdøren og sagt. Da ville man aldri fått med seg alt det fine de voksne sa over kaffekoppen. Alt det lærerike og spennende de visste og kunne før i tiden.</p>
<p>Før kaffegrugg og musestille unger gikk av moten, før oldeforeldre og besteforeldre ble noe man besøkte kun til jul; det var bedre før.</p>
<p>Spark. Sparke så fort man kunne ned bakkene, til man enten havnet i grøfta og veltet, eller i verste fall ramlet av så sparken la til flekkings.</p>
<p>Å slippe sparken frivillig var feigt og noe man kun gjorde hvis døden truet, men det hendte man ufrivillig mistet grepet. Da skyndte sparken seg ned til Storgata for å skrense over krysset, og vi ungene klemte polvottene for ørene for å stenge ute lyden av bilhorn og hylende bremser. Neste stopp var som regel Grand hotell. Det hendte sparken nådde helberget fram, tomhendt susende for å sjekke inn.</p>
<p>Spark er et pussig ord for en enda rarere innretning. Jeg tror navnet kommer av at bruken kan gå den veien høna sparker. Sparken er sparsomt innredet. Verken hjul, ratt eller blinklys. Null bremsepedal og like mange kollisjonsputer. Det den derimot har, er to lange og kvasse stålmeier. Meiene er forbundet med et tverrstykke i front, det hele påmontert en pinnestol med utstikkende håndtak øverst på hver side av stolryggen. På setets spinkle trespiler kan man plassere ting, fortrinnsvis slikt man har råd til å miste i fart. Bibliotekbøker, et digert kjøttstykke fra en hval, handlevarer fra butikken eller en unge eller to.</p>
<p>I Honningsvåg var sparken svært utbredt. Den trosset alder og sosial status. Fine fruer sparket på besøk, oldinger brukte den som gåstolens forløper, mødre sparket til og fra butikken for å handle. Valgfri fot på den ene meia, ledig fot ført att og fram i rytmiske sveip for å skyve fart. Hvis underlaget er glatt, går det framover. Dette åpnet for en enkel matematisk formel som vi ungene på Magerøya tidlig lærte oss; nivået av moro øker med veiens grad av helning. Fra sparkstøttingen lærte vi også verdien av samarbeid. Godt samarbeid må nemlig til, for et realt sparketog.</p>
<p>Det var jenta bak meg som pep. Det var en iskald søndags formiddag sent i syttiårene. Etter nattens snøfall hadde plogen rukket å klargjøre gatene i Honningsvåg sentrum. Nå hadde vi skjøvet sparkene våre til topps over byen, til øverst i Mellomveien, klare til å sette utfor. I mangel av jernbane på Magerøya, som tyskerten drømte om under krigen, hadde vi klekket ut vårt eget tog.</p>
<p>Sparketog lages etter samme prinsipp som når du er ferdig i butikken og skyver handlevognene på plass. Vi tredde med andre ord sparkene i hverandre, med den lille forskjell at det på hvert sete satt en unge. På Magerøya tok ungene høyde for det uunngåelige, vi sørget for å sitte fastklemt før ulykken var ute. Bortsett fra ungen på det aller fremste setet. Konduktøren, på godt og vondt kunne han eller hun hoppe av i fart dersom uhellet var ute. I et sparketog er frihetsfølelsen størst for ungen på det fremste sparkesetet. Det samme er mengden vind i ansiktet pluss følelsen av skrekk. Vi kranglet alltid om hvem som skulle sitte fremst.</p>
<p>I dag var vi gledelig mange unger, så mange at vi gikk for ny Magerøya-rekord. Av erfaring visste vi at tre sparker var en gylden middelvei. Ganske skøy uten å miste all styring og mulighet for å bremse. I dag tenkte vi kun sikkerhet. Nemlig at flere sparker med stor sikkerhet måtte være enda mer skøy. Derfor gikk vi for sju sparker i toget, denne søndagen som flere fryktet kom til å bli deres siste.</p>
<p><span type="quote">«Kommer vi tell å dø?»</span></p>
<p>Det var hun foran meg i toget, hun nest fremst. Da ropte alle at jenta burde være mer logisk. Det var jo derfor vi var her, for å sette utfor og finne ut om vi kom til å dø. Sånt vet man aldri på forhånd, ropte vi.</p>
<p>I et fornuftig sparketog må alle sitte ned, unntatt ungen på den aller bakerste sparken. Den ungen står oppreist på meiene, hvor hun eller han skjærer tenner i et fortvilt forsøk på å styre. Den ungen er nemlig sparketogfører, en jobb som gikk til den største og tyngste ungen. Det var alltid så fint å snu seg på setet og se styrungens ansikt. Liksom tryggheten selv, med sitt ville blikk og munnviker dratt bakover i angst. Det ga en følelse av å være sammen i ulykken for oss andre i toget, der vi satt pent dandert framover på sparkesetene. Tilsvarende var det ekstra uhyggelig de gangene man snudde seg og så at styrungen hadde forduftet.</p>
<p>Fordi vi denne dagen gikk for ny rekord, gikk vi for to styrunger. De to eldste av oss og dem med mest livserfaring. Men i et sparketog på sju sparker er styringen uansett lik null. Ungene kunne like gjerne hengt etter skolebussen og prøvd å styre den. Ingen sa det høyt, men i praksis handlet jobben som styrunge om å skyve moroa i gang. Vi begynte å forstå alvoret. Det føltes som om vi befant oss høyt hevet over verden. Honningsvåg sentrum og havnebassenget så fortapt i mørketid at lysene minnet om enstjernehop på himmelen. Vi kjente på et øyeblikk av felles skjebne. Og felles eureka. Nemlig en kriblende visshet om at dette enten ble ny verdensrekord, eller noe aldeles nytt av ukjente dimensjoner.</p>
<p><span type="quote">«E aille klar førr avspark?»</span> ropte de to som var satt til å styre vårt ferske selvmordsprosjekt.</p>
<p>To av sju nikket nølende. Fem ristet kraftig på hodet, meg inkludert.</p>
<p><span type="quote">«Æ vil åsså av»</span>, var det noen som hikstet og sa.</p>
<p>Kjempeforsent.</p>
<p>Toget leet seg ikke, liksom til og med sparkene gikk til streik og nektet å forlate stasjonen. Sparkstøttingene forsto nok bedre enn oss at dette bar galt av sted. Løsningen var å be passasjerene bidra til framdrift. De reisende måtte løfte seg fra setene og bredbent vrikle toget framover.</p>
<p>Som et misforstått tusenben lirket vi oss mot kanten, til førersparken tok til å henge med snuten. Da hendte det noe. Nølende i starten. Vi dumpet ned på setene idet sparketoget tippet utfor. Ustoppelig som Guds vilje på jord hamret vi av sted. Da vrælte vi i kor:</p>
<p><span type="quote">«Unna vei i bakken! Kula i nakken!»</span></p>
<p>Jo, kula i nakken var nok det mest humane. At vi kom til å stoppe visste vi jo av erfaring, smertelig sådan, spørsmålet var hvor. Og spesielt hvordan.</p>
<p><span type="quote">«Dåkker må prøve å feile»</span>, sa de voksne bestandig til oss ungene på Magerøya. Vi var sjelden så uenige som i dag: I dag gjaldt det ikke å prøve å feile, men å prøve å overleve.</p>
<p>Forbi den vilt flagrende dusken på lua til ungen foran meg så jeg Grand hotell. En rektangelformet, hvit legokloss langt der nede. Klossen ble hurtig større, og jeg innså med gru at sparketoget gjorde susen. Farten ble nemlig mye større enn når man sparker alene. Jeg hørte meg selv hutre.</p>
<p>Under toppluer som sto til værs stive av skrekk, tok styrungene til vettet. Vi andre ønsket å ta til vettet, men hadde ingen slik luksus. Begge slampene slang seg av ved Larsjorda, hvor de rullet bort til snøskavla, kravlet opp til toppen og glodde fram over kanten. Derfra, har de fortalt i ettertid, kunne de se sparketoget vårt bryte lydmuren. De sa det hang gnister igjen i lufta da vi krysset Storgata. Før vi krysset Storgata, sa de, oppdaget de eldre folk som avbrøt sin fredelige søndagstur til fordel for ville byks over første og beste brøyteskavl. Sånne sparketog virket å ha en veldig oppkvikkende effekt på de eldre, sa styrungene i ettertid, og kalte det en prestasjon at vi bommet på alle.</p>
<p>Også jeg satt fastklint i begivenhetens sentrum da vårt sparketog gnistret til og brøt lydmuren. Jeg så en bil bråbremse, bilisten hang over rattet og bilen knep igjen lyktelysene idet vi passerte. Men å komme seg av rekordforsøket var stadig like umulig. Det var bare å stå han av, rettere sagt sitte han av, og før jeg rakk å gjøre som strutsen og trekke lua skikkelig ned i front, var vi over krysset og framme. Ved Grand hotell, som nå dekket all utsikt. Ved hotellet møtte vi veggen.</p>
<p>Nærmere bestemt midt på veggen, i et område med mye krakelert murpuss etter lokale unger som tidligere hadde valfartet til bygget. Vi kom susende ut fra intet og landet med et høyt brak. Fulgt av unger som trosset tyngdeloven der de kravlet av sted i vifteform på veggen. Gjester våknet og istapper løsnet fra høyden. En nesnaladd spaserte lenge oppover, var kun ei skolisse-lengde unna nebbet på en nysgjerrig måse, måsen satt på kanten av taket og glodde ned. Vi må ha vært et syn i fugleperspektiv.</p>
<p>Det visste jeg lite om, som satt fastklemt i froskeperspektiv. Og selv om sparken er en enkel innretning, kan den se temmelig innfløkt ut etter et vellykket sju-sparkers sparketog fra toppen av byen, tvers gjennom lydmuren og Storgata-krysset og rett inn i veggen på Grand hotell. Mange år senere var jeg på høstutstillingen i Oslo, og der så jeg moderne kunst som liknet veldig på det vi skapte. En diger skulptur inspirert av Picasso. Noen kunne tjent penger, om de trakk sparketoget vårt til Nordkapp museum og stilte oss ut. For øvrig et gjenreisningsmuseum, hvilket passet bra for oss som denne søndags formiddagen stilte så samvittighetsfullt opp som ambassadører for ødelagt kystkultur.</p>
<p>Verst gikk det ut over han på det fremste sparkesetet. Konduktøren vår. Han ble uten mellomlanding slengt rett i veggen. Hvor han hang lenge, liksom utstyrt med sugekopper før han sakte tok til å sige til bakken. Der lå han lealøst og var stille, noe som tydet på at han hadde det utmerket. Ellers lød det klynk og stønn herifra og derifra, da unger kravlet fram og blodlepper og forstuinger kom for en dag.</p>
<p>Med sparkene våre hadde det ganske riktig gått den veien høna sparker. Meiene skal fra fabrikkens side være parallelle, men sprikte nå i stygge avvik fra normalen. Den aller mest totalhavarerte, som det heter her nordpå etter festen, det var sparken til han fremst i toget. Ei meie var så bøyd den var slått knute på, flere av trespilene i setet var knekt, resten flerret av. Teorien gikk ut på at konduktøren hadde klamret seg så grundig fast, at han rev med seg deler av setet da hotellveggen sørget for nærkontakt av tredje grad.</p>
<p>De to styrungene som bykset av og tok dekning bak snødongen, også de kom ruslende ned for å se. Tilforlatelig, liksom småplystrende, de regnet vel med at smellen fikk oss til å glemme hvem som hadde mygget ut da sparketoget nådde veis ende. Til gjengjeld kunne de bekrefte at det hadde sett tøft ut. Og at det ble ny rekord, <span type="quote">«i ka da?»</span> lespet vi.</p>
<p><span type="quote">«I mye rart»</span>, svarte styrungene.</p>
<p>Vareopptellingen viste to unger som blødde neseblod, pluss to andre som holdt seg til magen. Ikke av latter, men etter sammenstøtet med sparken foran. To hadde forstuete håndledd etter forkjær landing, en unge lå ennå ved veggen og hadde det bekymringsverdig utmerket. Forresten blødde også han neseblod, så tre av den typen tildragelse. Flere spurte om de fikk være med meg hjem til mamma, som kunne stoppe blod. Vi støttet hverandre helhjertet, også denne vanlige vintersøndagen på slutten av 1970-årene i Honningsvåg.</p>
<p><span type="quote">«Gud nåde mæ!»</span> sa mamma da vi kom inn i stua. <span type="quote">«No igjæn? Lære dåkker onga aldri?»</span></p>
<p>Men også denne gangen hadde vi ungene litt blod igjen som mamma kunne stoppe. Og det gjorde hun, etter tur stoppet hun blodet på oss.</p>
<p>Lære? Jo visst.</p>
<p>Vi sa det til mamma. At vi hadde lært massse.</p>
<p>Nemlig at vi aldri mer skulle la feige størstegutter være styrunger i sparketogene våre, pluss at sparketoget fungerte dårlig fordi sju sparker er ulykkestall. Neste gang, sa vi til mamma, skulle vi prøve et lykketall.</p>
<p>For eksempel åtte sparker. Det kom garantert til å gå mye bedre, mente vi ungene.</p>
</body></document>
