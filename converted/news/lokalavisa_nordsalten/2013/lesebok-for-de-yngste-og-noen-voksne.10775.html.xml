<document xml:lang="nob" id="no_id"><header><title>Lesebok for de yngste – og noen voksne - nord-salten.no</title><genre code="news"/><author><unknown/></author><wordcount>411</wordcount><conversion_status type="standard"/><availability><free/></availability><submitter name="Kevin Brubeck Unhammer" email="unhammer@fsfe.org"/><multilingual/><origFileName>http://www.nord-salten.no/no/nyheter/diverse/lesebok-for-de-yngste-og-noen-voksne.10775</origFileName><parallel_text xml:lang="smj" location="samisk_15022013.pdf"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision: 154948 $; </version></header><body><p>For anledningen dannet samiskklassene S1 og S2 ved Drag skole et kor som ble ledet an av Bjørg Fagernes. Lille Solveig ved Árran Mánnágárdde klarte på <span type="quote" xml:lang="dan">”uforklarlig vis”</span> å snike seg med i koret, sammen med de store barna. Det gikk bare godt. Koret sang to sanger på lulesamisk. Foto: Ragnhild Lien.</p>
<p type="title">Lesebok for de yngste – og noen voksne</p>
<p>Den nye leseboka i lulesamisk er beregnet på de minste, men kan gjerne brukes som begynnerbok også for voksne.</p>
<p>Samefolkets dag 6. februar markerte startskuddet for Språkåret 2013 på Árran. Da ble den nye lulesamiske leseboka for 1. trinn lansert. Mån dån mai er skrevet av Rachel Nergård og utgitt av forlaget Báhko ved Árran lulesamisk senter.</p>
<p>Forfatteren som er fra Tysfjord og selv jobber som lærer, har sett behovet for alfabetbok og innlæringsbok for de minste som tar de første stegene i lesing i lulesamisk. Nergård er lærer på sameskolan i Gällivare og er også lærer på fjernundervisningen i lulesamisk.</p>
<p>Lesing er en av grunnferdighetene det settes mye fokus på i Kunnskapsløftet, i læreplanene både i grunnskolen og videregående. Utgivelsen av Mån dån mai har fått støtte fra Sametinget.</p>
<p>Boka på 70 sider er godt illustrert, også med motiver som samiske barn kjenner igjen. Hver bokstav er knyttet til et bilde. For å henge opp på veggen i klasserommet finnes det i tillegg bokstavplanser med samme illustrasjon som i boka. Også bokstaver som ikke finnes i det samiske alfabetet er tatt med. Sist i boka er det noen sider med korte tekster.</p>
<p>Rachel Nergård kunne desverre ikke være tilstede ved lanseringen av boka, det var derfor rådgiver ved Árran, Päivi Alanen som lanserte boka sammen med lærer på Drag skole, Bjørg Fagernes. Fagernes har vært med i referansegruppe for leseboka. Hun understreket bokas store betydning i en ellers fattig læremiddelsituasjon for lulesamisk språk.</p>
<p>Mån dån måj er ei lesebok beregnet for 1. årstrinn, men Bjørg Fagernes anbefalte boka som begynnerbok også for andre aldersgrupper, også voksne.</p>
<p>At lansering av ei lulesamisk lesebok var en viktig begivenhet, viste tilstrømningen av barn og voksne til auditoriet på Árran. I tillegg til barna ved Árran Mánnágárdde, var skolen representert med elever i samiskklassene, kommunens 5. klassinger og noen lærere. Også trykkeriet som har ansvar for layout og design, var tilstede, sammen med noen andre interesserte.</p>
<p xml:lang="nno">Tegn et abonnement på Lokalavisa NordSaltens papirutgave eller kjøp en elektronisk utgave (PDF) .</p>
<p>Regler for kommentering</p>
<p type="title" xml:lang="nno">Diskutér <span type="quote">"Lesebok for de yngste – og noen voksne"</span> på Facebook</p>
</body></document>