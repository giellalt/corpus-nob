<document xml:lang="nob" id="no_id"><header><title>Hvor kommer man fra når man går?</title><genre code="news"/><author><person firstname="Kitty" lastname="Skapalen" sex="f" born="" nationality="nor"/></author><year>2013</year><publChannel><publication><publisher>Lokalavisa Nord-Salten</publisher></publication></publChannel><wordcount>531</wordcount><conversion_status type="standard"/><availability><free/></availability><submitter name="Inga Mikkelsen" email="inga.l.mikkelsen@uit.no "/><origFileName>http://www.nord-salten.no/no/hvor-kommer-man-fra-nar-man-gar.11048</origFileName><parallel_text xml:lang="smj" location="samisk_190413.pdf"/><metadata><uncomplete/></metadata><version>XSLtemplate $Revision: 64438 $; file-specific xsl  Revision; common.xsl  $Revision$; </version></header><body><p>Gunnar Östman Inga viser litt av alt det praktiske som måtte være med på en raid når man var underveis fra ett beite til et annet sammen med reinflokken. Både hard og myk duodje inngår i utstillingen og viser førsteklasses samisk håndverk.</p>
<p type="title">Hvor kommer man fra når man går?</p>
<p>Det er ett av spørsmålene som stilles i utstillingen <span type="quote">"Barnens Rajd"</span>, som nå endelig har kommet til Árran lulesamisk senter.</p>
<p>Raiden består av 14 rein i tre og inneholder utstyr for to husholdninger, fordelt på en vinterraid med seks pulker og en kjøvraid. Mer enn 200 gjenstander er laget av et 30-talls doudjeutøvere. Målgruppen for utstillingen er barn i alderen 6-12 år, men er like interessant for voksne som for barn.</p>
<p type="title">Kulturhistorisk lek</p>
<p>Barnens Rajd er en kulturhistorisk lek som har reist rundt på turné i Sverige og Norge siden 2007.</p>
<p>Instruktørene Gunnar Östman Inga og Sanna Larsson fra Sameslöjdstiftelsen i Jokkmokk har instruert både lærere og ansatte som vil veilede grupper som ønsker å bruke raiden til lek og læring. For er det noe som er artig med utstillingen, så er det nettopp det at man kan ta på og leke med alt utstyret.</p>
<p>– Ingen ting i plastikk her nei, smiler Gunnar Östman Inga, og viser frem førstehåndskvalitet i hard og myk duodje.</p>
<p>– Hvorfor ser sakene ut som de gjør og hvordan er de blitt brukt? Det er spørsmål som blir besvart i raiden. De to raidene inneholder alt utstyr fra den tiden samene fortsatt brukte rein for å forflytte seg mellom sommerbeitet på høyfjellet og vinterbeitet i skogslandet. Her kan man lære om det tradisjonsrike samiske duodje. Hvordan duodje er utformet i samklang med naturen og det nomadiserende liv som samene levde, da man fulgte i reinens fotspor. Målet er å skape en forståelse for duodje og de språklige begrep som hører til, forteller han.</p>
<p>Barnens Rajd er utviklet av Sameslöjdstiftelsen i Jokkmokk.</p>
<p type="title">Intet unyttig får være med i raiden</p>
<p>Alt utstyret som nomadelivet krevde, skulle kunne tas med og forflyttes. Hver ting hadde sin bestemte plass og unødvendigheter var bannlyst. Redskap er formet og har vært gjennom praktiske og funksjonelle tester. Dersom ting hadde stor praktisk verdi, kunne det inngå i raiden.</p>
<p>Rådgiver Ragnhild Lien ved Árran er glad for endelig å få utstillingen til Tysfjord.</p>
<p>– Vi klarte til slutt å få booket Barnens Rajd. Det er også takket være Sametinget som har finansiert utstillingen. Nå håper vi at skoler og barnehager i hele Nord-Salten får glede og nytte av å ta del i raiden. Den slår like godt an både hos barn og godt voksne, forteller Lien, som ber interesserte i å ta kontakt med Árran for å bestille avtale. Både foreninger og andre er velkomne.</p>
<p>– Raiden slo også godt an hos de godt voksne da vi presenterte den onsdag kveld, så også voksne som har lyst til å oppleve raiden er velkommen, sier Lien.</p>
<p type="title">Les også</p>
<list><p type="listitem">Hvor kommer man fra når man går?</p>
<p type="listitem">Vil revitalisere og styrke duodje</p>
<p type="listitem">Tar opp kulturarven</p>
<p type="listitem">Doudjebálkká Vuodnabát-Gáddjáj</p>
<p type="listitem">Duodje på dagsorden</p>
</list><p>Tegn et abonnement på Lokalavisa NordSaltens papirutgave eller kjøp en elektronisk utgave (PDF) .</p>
<p>Regler for kommentering</p>
<p type="title">Diskutér "Hvor kommer man fra når man går?" på Facebook</p>
</body></document>
