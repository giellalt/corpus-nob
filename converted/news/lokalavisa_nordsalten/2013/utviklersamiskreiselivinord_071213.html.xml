<document xml:lang="nob" id="no_id"><header><title>Utvikler samisk reiseliv i nord</title><genre code="news"/><author><person firstname="Kitty" lastname="Skapalen" sex="f" born="" nationality="nor"/></author><year>2013</year><publChannel><publication><publisher>Lokalavisa Nord-Salten</publisher></publication></publChannel><wordcount>835</wordcount><conversion_status type="standard"/><availability><free/></availability><submitter name="Inga Mikkelsen" email="inga.l.mikkelsen@uit.no "/><origFileName>http://www.nord-salten.no/no/nyheter/reiseliv/utviklersamiskreiselivinord.50541</origFileName><metadata><uncomplete/></metadata><version>XSLtemplate $Revision: 64438 $; file-specific xsl  Revision; common.xsl  $Revision: 154948 $; </version></header><body><p>Nordnorsk opplevelseskonferanse er blitt en av landsdelens viktigste møteplasser for ulike aktører i det opplevelsesbaserte reiselivet. På denne konferansen møtes både bedrifter, attraksjoner, markedsførere, reiselivsforskere og offentlige aktører til faglig påfyll, kunnskapsdeling og nettverksbygging. F.v. Marit Solstad, Nordlandsforsknin, Arnfinn Pavall, Hege Stenhammer og Maria Hauge, alle fra Ersvika samiske siida. Foto: Julev Gåvå/Erling Urheim</p>
<p type="title">Utvikler samisk reiseliv i nord</p>
<p>Novadis, Nordlandsforskning og Nordland fylkeskommune satte søkelys på samiske opplevelser i workshopen på Nordnorsk Opplevelseskonferanse i Svolvær, som ble holdt i begynnelsen av november. – Det var en spennende og inspirerende konferanse, sier Erling Urheim, som gjennom sitt firma Julev Gåvå tilbyr ulike tilbud til både turister og andre og som ser mange muligheter innen samiske opplevelser.</p>
<p>Både Nord Norsk Reiseliv (NNR) og Reiseliv i Hamsuns Rike (RHR) har utvikling av samisk reiseliv som en av sine merkevarestrategier. I tillegg har NNR også naturfenomener og lyset, det arktiske samt kyst- og kystkultur.</p>
<p>– Med samisk kultur som ett av fire hovedsatsningsområder innen merkevarestrategien til NNR er det viktig å videreutvikle samiske opplevelsesprodukter basert på samisk kultur og historie, mener Urheim.</p>
<p>Selv ønsker han å utvikle blant annet en åpen nettside med samiske bilder samt videreutvikle ulike produktpakker knyttet til samiske opplevelser. Urheim er med i etablereropplæringen Start Opp Salten og vil finslipe sin forretningsplan basert på lulesamisk kultur og natur.</p>
<p type="title">Hva er samiske opplevelser?</p>
<p>Rundt 25 deltakere fra samiske bedrifter, Nordland fylkeskommune og Nordlandsforskning deltok og diskuterte på workshopen i Svolvær, rundt spørsmålene hva er samiske opplevelser og hva vekker de sterkeste følelsene i samiske opplevelser? Det var også debatt om marked og målgrupper, hva de samiske aktørene kan tilby, opplevelsesdesign, autentisitet og muligheter for ulike opplevelsesaktiviteter og konseptene som brukes.</p>
<p type="title">Mytologi, kultur og natur</p>
<p>Man ønsker å utvide innholdet i samiske opplevelser til også å inkludere mytologi, kultur og forhold til natur. I sommer satte man i gang en landsdelsdekkende tre-årig utviklingsprosjekt kalt <span type="quote">"Samisk reiseliv i Nord-Norge"</span> (SRiNN). Her er fire av 20 bedrifter fra Tysfjord med og målet er å jobbe frem gode nettverk, markedsrettet produktutvikling, kompetanseheving og kunnskapsproduksjon. Tysfjord ASVO, Liddno Adventures DA, Árran Lulesamisk Senter og Reiseliv i Hamsuns Rike deltar i dette prosjektet, som administreres av Origo Nord AS.</p>
<p>– Árran skal utforme en hovedsøknad til fylkeskommunen innen mars. Vi er i gang med et forprosjekt for å lage et hovedprosjekt. Det vil være et pilotprosjekt, som heter <span type="quote">"Reiseliv i lulesamisk område"</span>. I referansegruppa sitter også Reiseliv i Hamsuns Rike og Tysfjord kommune. Árran er også med i SRiNN. Dette er to ulike prosjekter, men som skal samarbeide, forteller direktør ved Árran, Lars Magne Andreassen, som sitter i styringsgruppa for utviklingsprosjektet.</p>
<p type="title">Vil synliggjøre det samiske</p>
<p>Samisk reiseliv i området er relativt lite utviklet og man ser et stort potensial for å skape flere arbeidsplasser innen opplevelser, matturisme, overnattinger og duodje med mere.</p>
<p>– Det vi må gjøre er å synliggjøre det samiske gjennom å fortelle den samiske historien i området og synliggjøre det samiske like mye som det norske. Dette kan skje gjennom markedsføring, skilting, lage gode produkter, kontakt med destinasjonsselskaper og lignende. Reiseliv i Hamsuns Rike har jo hatt det samiske som en grunnpilar for reiselivssatsingen i regionen i mange år. Det viktigste vil kanskje nå være å samarbeide om å lage gode pakker som selger. Det gjelder både for den vanlige turist, men også for de som bor noen timers reisetid unna. Reiseliv inkluderer også dem som kommer for kurs og konferanser, utdanning og lignende og her kan vi bli flinkere. Eksempelvis tilbyr Hamsunsenteret og Árran undervisningspakker for videregående skoler i fylket. Dette kan vi øke betraktelig, mener Andreassen.</p>
<p type="title">Inspirert av urfolk på New Zealand</p>
<p>Nylig var flere bedrifter på studietur til New Zealand for å lære av urfolket maoriene, og få mer kunnskap om urfolkturisme. – Det var lærerikt og nyttig. Maoriene er flinke med reiseliv. De sier at de har en unik kombinasjon av natur, kultur og folk som bare finnes der. Det samme kan vi si. Den kombinasjonen vi har av natur, kultur og folk i Nord-Salten finnes bare her. Samisk som norsk. Vi må bare bli flinkere til å synliggjøre det. Og det handler om stolthet. Maoriene er veldig stolte av seg selv og sin bakgrunn, og de viser det frem, forteller Andreassen.</p>
<p>Prosjektet på Árran vil forsøke å samle reiselivsaktører i området. – Jeg er sikker på at vi sammen skal få til økt næringsutvikling. Dette handler om kulturnæringer som har stort potensial. Prosjektet vil også omfatte kompetanseheving, så det er spennende tider vi går i møte, mener Andreassen.</p>
<p>For Erling Urheim er det viktig å avklare hva han bør satse på videre.</p>
<p>– Det blir i hvert formidling av samisk tradisjonskunnskap i naturen, noe som er kjempeviktig for meg. Og så får vi se hvilke ulike pakker man satser på først, sier Urheim.</p>
<p type="title"><span type="quote">"Samisk kultur og historie skal være en hovedgrunn for å reise til Nord-Norge på ferie"</span></p>
<p>Tegn et abonnement på Lokalavisa NordSaltens papirutgave eller kjøp en elektronisk utgave (PDF) .</p>
<p>Regler for kommentering</p>
<p type="title">Diskutér <span type="quote">"Utvikler samisk reiseliv i nord"</span> på Facebook</p>
</body></document>