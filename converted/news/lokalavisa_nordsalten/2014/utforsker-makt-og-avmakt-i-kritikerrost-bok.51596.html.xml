<document xml:lang="nob" id="no_id"><header><title>Utforsker makt og avmakt i kritikerrost bok - nord-salten.no</title><genre code="news"/><author><person firstname="Kitty" lastname="Skapalen" sex="unknown" born="" nationality=""/></author><year>2014</year><wordcount>664</wordcount><conversion_status type="standard"/><availability><free/></availability><submitter name="Sandra Ráhka" email="sandra.rahka@uit.no"/><multilingual/><origFileName>http://www.nord-salten.no/no/nyheter/kultur/utforsker-makt-og-avmakt-i-kritikerrost-bok.51596</origFileName><parallel_text xml:lang="smj" location="samisk_080714.pdf"/><metadata><uncomplete/></metadata><version>XSLtemplate $Revision: 109023 $; file-specific xsl  Revision; common.xsl  $Revision: 154948 $; </version></header><body><p>- Det har vært overveldende og overraskende med all responsen. Samtidig er det naturlig at ei bok på norsk får mer oppmerksomhet enn ei bok på samisk, sier Sigbjørn Skåden om sin første bok.</p>
<p type="title">Utforsker makt og avmakt i kritikerrost bok</p>
<p>Sigbjørn Skåden er aktuell med sin første roman på norsk. Våke over dem som sover tematiserer makt og avmakt gjennom flere samiske generasjoner.</p>
<p>Under Hamsundagene besøkte Skåden Hamarøy for å snakke om boka, som har mottatt strålende kritikker, og som ligger på utlånstoppen på biblioteket i Tromsø. Skåden selv er fra Skånland i Nord-Troms, og har utgitt to diktbøker og en roman tidligere, alle på samisk. I Våke over den som sover, utgitt på Cappelen Damm, har han slått over til norsk.</p>
<p>- Det er fremmed, det å skrive på norsk, og uvant å gi ut på et forlag med muskler. Og det er spennende med så mye respons og så mange anmeldelser; det har man dessverre ikke sjans til på samisk, sier Skåden.</p>
<p type="title" xml:lang="nno">Fra objekt til subjekt</p>
<p>Om språket ikke er samisk, så kan tematikken til dels sies å være det. Skåden utforsker maktrelasjoner; hvordan man enten kan være et subjekt, eller bli et objekt for andres makt. Han går tilbake i en slektshistorie.</p>
<p>- Hvem har muligheten til å utøve makt? Fornorskingsprosessen og nasjonsbyggingen som fikk konsekvenser for samene, kommer tydelig fram i enkelte av historiene. Oldemor i historien har ingen makt. En av sønnene hennes prøver å stå opp mot overgrep, men ender opp alkoholisert. Så har vi Mor i historien. Hun er av 68'erne, og griper en makt hun ikke har hatt tidligere, forteller forfatteren.</p>
<p>Med hovedpersonen og hovedfortellingen i boka er det annerledes. Han har som kunstner en maktposisjon han misbruker.</p>
<p>- Jeg og hovedpersonen er like gamle, vi er vokst opp i samme samiske bygd, og har lik historie. Han kunne vært meg, men har et prosjekt – et korstog – som er langt utenfor min komfortsone. I seg selv er det et sympatisk prosjekt, men det han gjør ovenfor ofrene er langt forbi usympatisk. Det blir ganske drøyt, forteller Skåden.</p>
<p type="title">Farlig nær</p>
<p>Hovedhistorien i boka skildrer kunstnerens opphold i Kautokeino i 2007, hvor han er for å lage hovedverket til ei stor utstilling. Utgangspunktet for prosjektet er den omfattende overgrepssaken som rystet stedet et par år tidligere. Romanen er blitt beskrevet som <span type="quote" xml:lang="dan">«farlig nær»</span>.</p>
<p>- Jeg skriver meg inn i en faktisk historie, for å si noe om seksualitet og makt. Bokas hovedperson ønsker å <span type="quote">«sprenge skjiten»</span>, avsløre mangelen på uskyld, sier forfatteren, som fikk et par lesere i Kautokeino til å lese igjennom for å sikre at han holdt seg <span type="quote" xml:lang="nno">«innafor»</span> i beskrivelsene av samfunnet.</p>
<p type="title">Hamsun-klasse</p>
<p>Men Våke over dem som sover, er mer enn et studium i ubehag. Kritikerne har løftet fram Skådens naturskildringer, og kaller dem i klasse med Knut Hamsun.</p>
<p>- Det er rart, det er et kompliment som er vanskelig å ta til seg. Fordi jeg ikke går inn i hodene til de mange karakterene i boka, lar jeg miljøet snakke; naturen åpner innsida til menneskene, forklarer forfatteren, som er født i 1976.</p>
<p>Anmelderne har også bitt seg merke i Skådens bruk av stor forbokstav på relasjonelle titler; karakterene heter Oldemor, Mor, og så videre.</p>
<p>- Enkelte synes kanskje ikke de historiske sekvensene henger helt sammen. Derfor har jeg satt på stor bokstav for å skape ei kobling. Og så handler det om ei allmenngjøring av stoffet noe som er grunnleggende: Alle har hatt ei bestemor og ei mor, forteller Sigbjørn Skåden, som skrev åtte versjoner av romanen før den kom ut.</p>
<p>Alt arbeidet har tydeligvis båret frukter.</p>
<p type="title">Finnes i stoffet</p>
<p>- Hovedpersonen og jeg har mange likhetstrekk, men han gjør ting jeg aldri ville gjort. Jeg finnes i stoffet, men i hvor stor grad, er opp til leserne å avgjøre, sier Sigbjørn Skåden.</p>
<p xml:lang="nno">Tegn et abonnement på Lokalavisa NordSaltens papirutgave eller kjøp en elektronisk utgave (PDF) .</p>
<p>Regler for kommentering</p>
<p type="title" xml:lang="nno">Diskutér <span type="quote">"Utforsker makt og avmakt i kritikerrost bok"</span> på Facebook</p>
</body></document>