<document xml:lang="nob" id="no_id">
  <header>
    <title>Hvem er den samiske mannen?</title>
    <genre code="news"/>
    <author>
      <person firstname="Børge" lastname="Strandskog" sex="m" born="" nationality="nor"/>
    </author>
    <year>2012</year>
    <publChannel>
      <publication>
        <publisher>Lokalavisa Nordsalten</publisher>
      </publication>
    </publChannel>
    <wordcount>580</wordcount>
    <conversion_status type="standard"/>
    <availability>
      <free/>
    </availability>
    <submitter name="Inga Mikkelsen" email="inga.l.mikkelsen@uit.no"/>
    <origFileName>http://www.nord-salten.no/no/hvem-er-den-samiske-mannen.10131</origFileName>
    <parallel_text xml:lang="smj" location="samisk_140912.pdf"/>
    <metadata>
      <uncomplete/>
    </metadata>
    <version>XSLtemplate $Revision: 64438 $; file-specific xsl  Revision; common.xsl  $Revision: 154948 $; </version>
  </header>
  <body>
    <p>Illustrasjonsfoto: Kitty Skapalen</p>
    <p type="title">Hvem er den samiske mannen?</p>
    <p>Likestillingskonferanser har tradisjonelt hatt både utgangspunkt og innhold preget av kvinneperspektiv. Nå snur man på flisa og inviterer til samisk mannskonferanse.</p>
    <p>Det er Nordisk Ministerråd med sitt norske formannskap i 2012, som sammen med Sametinget og Barne-, likestillings- og inkluderingsdepartementet inviterer til Samisk mannskonferanse; <span type="quote">«Menns liv i en samisk kontekst»</span> i Tromsø i begynnelsen av november.</p>
    <p type="title">Nybrottsarbeid</p>
    <p>-Vi håper konferansen vil inspirere til økt samarbeid om likestilling i Sápmi, og ikke minst, økt kunnskap om bredden og nyansene i samiske menns liv, sier rådgiver Marie Helenedatter Aarbakke ved KUN senter for kunnskap og likestilling i Steigen. KUN har både hatt det organisatoriske ansvaret for konferansen, og ledet gruppen som har satt sammen det faglige programmet.</p>
    <p>-Det har vært en spennende og krevende oppgave. Et nybrottsarbeid. Dette har aldri vært gjort før. Og det ble da også en del forsiktig skepsis da vi satte i gang. Men den ble avløst av entusiasme, sier Aarbakke. Hun mener en samisk mannskonferanse kan trenges. Den vil gi kunnskap om en demografisk gruppe som er myteomspunnet, og hvor fakta, bredde og nyanser ofte mangler.</p>
    <p>-Det florerer med stereotypier av den samiske mannen, ofte veldig negative, mener hun.</p>
    <p type="title">
      <span type="quote">"Den samiske idioten"</span>
    </p>
    <p>Den kjente samiske bloggeren Pål Hivand sneiet innom temaet senest i forrige uke. Da ironiserte han over hvordan medier, også samiske, brukte spalteplass til saker som bygget opp under forestillingen om <span type="quote">«den samiske idioten»</span>. Utgangspunktet for Hivands meningsytring var at en person hadde antydet at samer burde få bruke samiske, tradisjonelle klær i militæret og i krig. Det førte så til oppslag både i norsk og svensk presse. - Premisset som presenteres for saken er altså at <span type="quote">«de norske samene nå krever»</span> å få bruke samiske, tradisjonelle klær i krig. Gjør vi? Neida. Én same gjør det... Det kjedelige i denne saken er å se at selv ikke samiske medier klarer å avstå fra å spille opp ikke-saker basert på mytiske forestillinger om den enslige samiske idioten ... skriver Hivand blant annet.</p>
    <p type="title">Samiske menn som likestillingsaktører</p>
    <p>Konferansen i Tromsø vil derimot tilstrebe å gi et balansert og nyansert bilde av den samiske mannen.</p>
    <p>-Hva er viktig for ham, hva gjør han, hva mener han? Vi ønsker å sette fokus på samiske menn som likestillingsaktører – som en gruppe som både har mye å vinne på økt likestilling, og mye å gi for å bedre egne og andres vilkår. Dette gjelder på flere plan, både ovenfor nasjonalstatene, i de samiske samfunnene, og innad i den enkelte familie. Vi vil se på menns utfordringer og styrker i ulike livssfærer, slik som helse, oppvekst og arbeidsliv, heter det i innbydelsen.</p>
    <p type="title">Fra hele Nordkalotten</p>
    <p>Konferansen vil å ha et fokus på utvikling, muligheter og samarbeid, og inviterer blant annet til debatt mellom samiske politikere mot slutten av konferansen. Blant de 11 innledere finner man både forskere, politikere og personer fra hele Nordkalotten som deler av egne erfaringer og betraktninger. Det vil også bli underholdning av både tradisjonell og moderne karakter, og utdelingen av den nordiske samiske likestillingsprisen. Møteleder og konferansier under konferansen skal være bedriftsrådgiver Johan Ailo Kalstad (34), som har sterke slektsrøtter i Tysfjord og Hamarøy.</p>
    <p>-Konferansen er egnet for alle som arbeider med samiske spørsmål, likestilling og likeverd, i alt fra offentlig sektor til frivillige organisasjoner. Påmeldingsfrist er 1. oktober, sier Marie Helenedatter Aarbakke.</p>
    <p>Tegn et abonnement på Lokalavisa NordSaltens papirutgave eller kjøp en elektronisk utgave (PDF) .</p>
    <p>Regler for kommentering</p>
    <p type="title">Diskutér "Hvem er den samiske mannen?" på Facebook</p>
  </body>
</document>
