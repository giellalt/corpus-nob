<document xml:lang="nob" id="no_id"><header><title>Tysfjord før</title><genre code="news"/><author><person firstname="Børge" lastname="Strandskog" sex="m" born="" nationality="nor"/></author><year>2012</year><publChannel><publication><publisher>Lokalavis Nordsalten</publisher></publication></publChannel><wordcount>646</wordcount><conversion_status type="standard"/><availability><free/></availability><submitter name="Inga Mikkelsen" email="inga.l.mikkelsen@uit.no"/><origFileName>http://www.nord-salten.no/no/nyheter/samisk/tysfjord-for-.10437</origFileName><parallel_text xml:lang="smj" location="samisk_231112.pdf"/><metadata><uncomplete/></metadata><version>XSLtemplate $Revision: 64438 $; file-specific xsl  Revision; common.xsl  $Revision$; </version></header><body><p>Barn på Rørvik skole trolig skoleåret 1956/1957: f.v Isrid Gårder, Rørvik, søstrene Synnøve og Astrid Johnsen, Langås og Edith Knutsen, Kjær. Foto: Haldor Jenssen</p>
<p type="title">Tysfjord før ...</p>
<p>Facebook kan brukes til så mangt. Og et fantastisk hjelpemiddel kan det være. I gruppen <span type="quote">«Tysfjord før»</span> møtes lokalhistorie-interesserte tysfjerdinger fra to kulturer. Resultatet er blitt svært mye ny lokalkunnskap.</p>
<p>Det var sist sommer at Berit Kolbeinsen Nordhei, opprinnelig fra Bogen i Tysfjord, men bosatt i Bodø siden 1963, tok initiativ til facebook-gruppen.</p>
<p>– Jeg har holdt på med slektsgransking noen år og har sett hvor fantastisk nyttig slike sider kan være. Selv hadde jeg spesiell er faring fra en lignende facebook-gruppe fra Sørfold, og tenkte for meg selv at også Tysfjord burde få til det samme.</p>
<p>Berit kontaktet Rolf Lian, og med teknisk bistand fra Vegar Skogvoll var <span type="quote">«Tysfjord før»</span> oppe og gikk etter noen få dager. Og mottakelsen har vært imponerende. Riktignok en noe treg start, som vanlig er når nye facebook-grupper opprettes, men med akselererende oppslutning. I løpet av tirsdag i denne uka nådde gruppen 540 medlemmer. Og mange av dem er svært aktive.</p>
<p>Ragnhild Lien er en av dem. Hun sitter med imponerende kunnskaper om slekter og lokale forhold etter mange års studier og stor interesse, og hun deler gjerne av sine kunnskaper. Hun gleder seg spesielt over at siden er tatt i bruk av representanter fra begge kulturer i Tysfjord, og dermed er blitt et felles <span type="quote">«prosjekt»</span> og en møteplass for både samer og nordmenn.</p>
<p>-»Tysfjord før» viser tydelig at kommunen er en kulturell smeltedigel. Og at vi har mye å lære av hverandre. Sammen bidrar vi til mye ny kunnskap om Tysfjord-historia, mener Ragnhild.</p>
<p>En annen flittig bruker av <span type="quote">«Tysfjord før»</span> er Hilde Grønbeck Amundsen (41), bosatt på Elverum, men opprinnelig fra Storjord. Hun flyttet fra Tysfjord i 1993-94, men har tett og nær kontakt med heimbygda. –Jeg har vokst opp på Storjord, har foreldrene mine der og er mer eller mindre i slekt med <span type="quote">«halve»</span> bygda. Det er klart at jeg har sterke band til Tysfjord, slår hun fast. Også Hilde er ivrig slektsgransker, og har benyttet seg av flere <span type="quote">«bygdesider»</span> på facebook, spesielt fra Nord-Troms der hun har mye slekt. På <span type="quote">«Tysfjord før»</span> har hun lagt ut masse gamle fotografier, både fra egen samling og fra Magdalene Normanns rikholdige arkiv. Til bildene føyer hun til opplysninger om hva og hvem som er fotografert, der dette har vært kjent. Og var det ikke kjent fra før, så er sjansen for at noen <span type="quote">«der ute»</span> sitter med kunnskaper som kan oppklare og komplettere.</p>
<p>-Til enkelte av bildene er det kommet utrolig mange kommentarer og nye opplysninger. Ja, ett av dem passerte 75 kommentarer her om dagen, forteller Hilde – som er en av sidens såkalte moderatorer. Det betyr at hun kan gripe inn og fjerne innlegg dersom noen skulle finne på å gå <span type="quote">«over streken»</span>.</p>
<p>-Det har gått helt fint til denne dag, men jeg har vært inne og oppfordret folk til å holde seg til norsk i innleggene sine. Det er altfor mange av oss som ikke forstår å lese samisk, dessverre, sier Hilde Grønbeck Amundsen.</p>
<p>På <span type="quote">"Tysfjord før"</span> er det til nå lagt inn flere hundre fotografier. Mange portretter, men også bilder av hus og landskap, av folkeliv og næringsvirksomhet. Sammen med opplysninger og de mange kommentarene er det blitt en enestående kilde til Tysfjord-historia. Som altså svært mange har vist å sette pris på. De mange medlemmene kommer fra både nord og sør, fra inn- og utland. Og det kommer til å bli stadig flere av dem ...</p>
<p type="title">Les også</p>
<list><p type="listitem">Tysfjord før ...</p>
<p type="listitem">– Mobbing er et veldig viktig tema, synes jeg, sier ordfører Asle Schrøder.</p>
<p type="listitem">Hoppet i havet</p>
<p type="listitem">Tingeling gaver &amp; interiør</p>
<p type="listitem">Karaoke med mye sangglede</p>
</list><p>Tegn et abonnement på Lokalavisa NordSaltens papirutgave eller kjøp en elektronisk utgave (PDF) .</p>
<p>Regler for kommentering</p>
<p type="title">Diskutér "Tysfjord før ..." på Facebook</p>
</body></document>
