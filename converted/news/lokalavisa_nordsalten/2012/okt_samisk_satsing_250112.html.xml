<document xml:lang="nob" id="no_id"><header><title>Økt samisk satsing hos Fylkesmannen</title><genre code="news"/><author><person firstname="Børge" lastname="Strandskog" sex="m" born="" nationality="nor"/></author><year>2012</year><publChannel><publication><publisher>Lokalavisa Nordsalten</publisher></publication></publChannel><wordcount>600</wordcount><conversion_status type="standard"/><availability><free/></availability><submitter name="Inga Mikkelsen" email="inga.l.mikkelsen@uit.no"/><origFileName>http://www.nord-salten.no/no/nyheter/samisk/okt-samisk-satsing-hos-fylkesmannen.9064</origFileName><parallel_text xml:lang="smj" location="samisk_200112.pdf"/><metadata><uncomplete/></metadata><version>XSLtemplate $Revision: 64438 $; file-specific xsl  Revision; common.xsl  $Revision: 154948 $; </version></header><body><p>Per Inge Finnesen er fra 1. januar leder for Fylkesmannens toårige samiske prosjekt. Han har samtidig delvis permisjon fra stillingen som samisk rådgiver i Nordland fylkeskommune, men skal fortsatt arbeide en dag i uka på fylket.</p>
<p type="title">Økt samisk satsing hos Fylkesmannen</p>
<p>Fra 1. januar 2012 er Fylkesmannen i Nordland i gang med et to-årig pilotprosjekt der hovedmålet er å øke kompetansen om samisk språk og kultur i kommuner med samisk befolkning. Prosjektleder er Per Inge Finnesen fra Tysfjord.</p>
<p>Fylkesmann Hill-Marta Solberg har lovet sterk satsing på sør- og lulesamisk språk. - Samiske forhold blir stadig viktigere når beslutninger skal fattes hos Fylkesmannen i Nordland. Derfor styrker vi satsingen på samisk, har Solberg tidligere uttalt.</p>
<p>Beslutninger på kommunalt og fylkekommunalt nivå er av avgjørende betydning for hvordan språk og kultur skal bevares og utvikles. Staten legger rammene for aktiviteten, og Fornyings- administrasjons- og kirkedepartementet har derfor i samarbeid med Fylkesmannen i Nordland igangsatt pilotprosjektet.</p>
<p>-Bakgrunnen for fylkesmannens satsing er erkjennelsen av at kunnskapen om samiske forhold er liten i offentlig virksomhet. De fleste departement har oppgaver med betydning for samisk språk og kultur. Men samtidig er det i liten grad sentrale samepolitiske føringer fra departementene til underliggende virksomheter, forklarer prosjektleder Per Inge Finnesen.</p>
<p>Alle de tre offisielle samiske språkene er representert i Nordland fylke, og flere områder har relativt konsentrert bosetting av samer. Det gjelder nordsamisk i Evenesområdet, lulesamisk i Hamarøy/Tysfjordområdet og sørsamisk i Hattfjelldal og Grane. Utenom disse områdene er det spredt samisk bosetting i mange av fylkets kommuner, hvor de samiske innbyggerne i stadig økende grad ønsker å benytte seg av de tjenester som er tilgjengelig og som det er knyttet rettigheter til.</p>
<p>-Vi ser også at de største byene får stadig større konsentrasjoner av samisk befolkning. Kompetansen om samiske forhold er imidlertid dårlig i de fleste av kommunene. Med den spredte bosettinga av den samiske befolkninga, og med få innbyggere med samiske bakgrunn i mange kommuner, er utfordringene mange og varierte, påpeker Finnesen.</p>
<p>Fylkesmannen har gjennom flere år opparbeidet seg kompetanse om samiske forhold, spesielt på utdanningsområdet, slik at man har et godt utgangspunkt for ha ansvar for prosjektet. Målet vil være å bidra til å øke kompetansen om samisk språk og kultur i kommuner med samisk befolkning, videre å utvikle veiledningsrollen til Fylkesmannen på det samiske området, samt systematisere og rapportere erfaringer som har overføringsverdi til andre fylker.</p>
<p>-I arbeidet med prosjektet vil det være viktig at man tar hensyn til det kommunale sjølstyret og ikke pålegger kommunene særlige samepolitiske oppgaver. Oppgaven blir å legge til rette for og stimulere kommunene til å ta hensyn til samiske forhold i planlegging og utvikling av tjenestetilbudet. I dette perspektivet blir det også viktig å treffe kommunene på de møtearenaene som allerede er etablert, mener Per Inge Finnesen.</p>
<p>Pilotprosjektets varighet skal være 2 år, og prosjektet har en økonomisk ramme på i overkant av 2,2 millioner kroner. Fylkesmannens ledergruppe utgjør prosjektets styringsgruppe, og det skal opprettes ei referansegruppe bestående av representanter fra FAD, Sametinget, KS, Nordland fylkeskommune, Universitetet i Nordland, de samiske kultursentraene og samiske organisasjoner. Prosjektlederen vil være sekretær for referansegruppa.</p>
<p>Siden dette er et pilotprosjekt, hvor resultatene fra prosjektet vil kunne få betydning for hvilke løsninger departementet i ettertid velger også for andre aktuelle fylker med samisk befolkning, er det ikke bare ønskelig, men langt på vei nødvendig med en forskningsmessig oppfølging av prosjektet.</p>
<p type="title">Les også</p>
<list><p type="listitem">Økt samisk satsing hos Fylkesmannen</p>
<p type="listitem">Krangler om straum</p>
<p type="listitem">En million til Hjartøya</p>
<p type="listitem">Ønsker lovlighetskontroll</p>
<p type="listitem">Vil hindre svanedød</p>
</list><p>Tegn et abonnement på Lokalavisa NordSaltens papirutgave eller kjøp en elektronisk utgave (PDF) .</p>
<p>Regler for kommentering</p>
<p type="title">Diskutér <span type="quote">"Økt samisk satsing hos Fylkesmannen"</span> på Facebook</p>
</body></document>