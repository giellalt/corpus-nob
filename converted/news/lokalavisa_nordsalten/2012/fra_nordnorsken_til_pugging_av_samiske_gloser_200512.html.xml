<document xml:lang="nob" id="no_id">
  <header>
    <title>Fra nordnorsken til pugging av samiske gloser</title>
    <genre code="news"/>
    <author>
      <person firstname="Kitty" lastname="Skapalen" sex="f" born="" nationality="nor"/>
    </author>
    <year>2012</year>
    <publChannel>
      <publication>
        <publisher>Lokalavisa Nordsalten</publisher>
      </publication>
    </publChannel>
    <wordcount>501</wordcount>
    <conversion_status type="standard"/>
    <availability>
      <free/>
    </availability>
    <submitter name="Inga Mikkelsen" email="inga.l.mikkelsen@uit.no"/>
    <origFileName>http://www.nord-salten.no/no/nyheter/diverse/fra-nordnorsken-til-pugging-av-samiske-gloser.9767</origFileName>
    <parallel_text xml:lang="smj" location="samisk_180512.pdf"/>
    <metadata>
      <uncomplete/>
    </metadata>
    <version>XSLtemplate $Revision: 64438 $; file-specific xsl  Revision; common.xsl  $Revision: 154948 $; </version>
  </header>
  <body>
    <p>Hildur Haraldsen har aldri snakket samisk i sitt lange liv. Det vil hun endre på nå og har fått seg lærebøker i lulesamisk. -Det er aldri for sent å lære noe nytt, smiler hun. Avdelingssykepleier Pernille Krogh har hjulpet til med å skaffe lærebok.</p>
    <p type="title">Fra nordnorsken til pugging av samiske gloser</p>
    <p>Hildur Haraldsen har gjennom sitt lange liv brynt seg på mang en utfordring, ikke minst kunstnerisk med sine billedtepper. Nå lærer 86-åringen seg samisk på egenhånd.</p>
    <p>Haraldsen, som opprinnelig er fra Valdres, flyttet tidlig nordover, hvor hun bodde 40 år i Sandessjøen før hun flyttet til Tysfjord sammen med sin mann, Harald Haraldsen, som var født og oppvokst i Tysfjord. I dag bor Hildur på Dragstunet.</p>
    <p>-Hildur er ei solstråle her på Dragstunet, forteller avdelingssykepleier Pernille Krogh.</p>
    <p>Etter at Hildur kom over ei samisk lærebok som institusjonen har for beboerne, fikk hun lyst til å sette seg mer inn i språket. Og ønsket om å ha egne læremidler var stort.</p>
    <p>-Jeg var på Árran og tigget om å få samiske lærebøker til Hildur, noe hun er veldig takknemlig over å ha fått, sier Krogh.</p>
    <p>I fjor hadde Hildur utstilling på Árran (og senere i Gallivare) sammen med sin datter Åse Haraldsen og sitt barnebarn Ingri. Tema for utstillingen var vekst/utvikling. Og for denne damen ser det ikke ut til at alder er noen hindring for nettopp vekst og utvikling.</p>
    <p>-Vi er jo veldig stolte av mor og at hun står på og ikke resignerer, sier datter Åse Haraldsen.</p>
    <p>-Hun er så glad i naturen og kan navnet på de fleste fugleartene og sant så å si alle de ville vakre blomstene. Før vevde hun store billedtepper til utsmykning av offentlige steder. Nå i det siste har hun vevd små vevnader til barnebarna med dyr- eller fuglemotiv, forteller datteren.</p>
    <p>-Hvorfor vil du lære deg samisk?</p>
    <p>-Mannen min, Harald Haraldsen var lege og oppvokst i Tysfjord. Svigerfar vokste opp i <span type="quote">"Svartholla"</span>. De snakket aldri samisk på grunn av skammen, forteller Hildur, som innrømmer at det er litt vanskelig å lære seg et nytt språk. Men som seksbarnsmor, bestemor og oldemor har hun i sitt lange og arbeidsomme liv vært vandt til å bryne seg.</p>
    <p>-Og så er det god hjernetrim å lære nye ting, smiler hun.</p>
    <p>Ved Dragstunet er det flere pleiere som snakker samisk, så Hildur kan benytte seg av kompetansen fra dem.</p>
    <p>-Det er veldig populært når barnehagen og skolen kommer til oss og synger på både norsk, engelsk og samisk. Andre beboere synger da også med i sangen, forteller Krogh.</p>
    <p>Og således må man vel kunne si at Hildur Haraldsen er et forbilde for mange. Det er aldri for sent å lære seg noe nytt.</p>
    <p type="title">Les også</p>
    <list>
      <p type="listitem">Samisk kultur og historie på timeplanen</p>
      <p type="listitem">Samisk bygningsvern i fokus</p>
      <p type="listitem">Møteplass og aktivitetssenter - eller samisk folkehøgskole?</p>
      <p type="listitem">Myk overgang for tysfjerdingene</p>
      <p type="listitem">Stabilt antall samiske elever</p>
    </list>
    <p>Tegn et abonnement på Lokalavisa NordSaltens papirutgave eller kjøp en elektronisk utgave (PDF) .</p>
    <p>Regler for kommentering</p>
    <p type="title">Diskutér <span type="quote">"Fra nordnorsken til pugging av samiske gloser"</span> på Facebook</p>
  </body>
</document>
