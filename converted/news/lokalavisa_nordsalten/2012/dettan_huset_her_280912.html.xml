<document xml:lang="nob" id="no_id"><header><title>dettan huset her...</title><genre code="news"/><author><person firstname="Kitty" lastname="Skapalen" sex="f" born="" nationality="nor"/></author><year>2012</year><publChannel><publication><publisher>Lokalavisa Nordsalten</publisher></publication></publChannel><wordcount>652</wordcount><conversion_status type="standard"/><availability><free/></availability><submitter name="Inga Mikkelsen" email="inga.l.mikkelsen@uit.no"/><origFileName>http://www.nord-salten.no/no/dettan-huset-her-.10043</origFileName><parallel_text xml:lang="smj" location="samisk_240812.pdf"/><metadata><uncomplete/></metadata><version>XSLtemplate $Revision: 64438 $; file-specific xsl  Revision; common.xsl  $Revision: 154948 $; </version></header><body><p>Fortid og fremtid. Inga Karlsen satt i plankomitéen og var med på å trekke i de rette trådene for å få etablert et eget lulesamisk senter. I dag er barnehagedriften en av grunnpilarene i driften av senteret. –Lytt til grasrota og ta det med videre i utviklingen av sentret ,sa Karlsen. Foto: Kitty Skapalen</p>
<p type="title">Dettan huset her…</p>
<p>-Her føler jeg den samiske ånden, her har jeg frisk luft, her er jeg fri, strålte Inga Karlsen, da hun fortalte litt om planarbeidet til det som i dag er Árran.</p>
<p>Fredag markerte senteret 20 års dagen for nedleggelsen av grunnstenen, foretatt av Dronning Sonja 17.august 1992.</p>
<p>Inga Karlsen og Sverre Norås var spesielt inviterte til den uformelle markeringen, hvor begge fortalte litt fra henholdsvis planarbeidet og tilretteleggingen for nedleggelsen av grunnstenen.</p>
<p>-Vi ønsket oss et eget hus for oss sjøl. Da sentrale myndigheter viste til kulturhuset i Karasjok måtte vi frem med kartet, smilte Karlsen, som den gang satt i plankomitéen sammen med Ivar Jacobsen og Terje Ellingsen.</p>
<p type="title">Prater kjenning</p>
<p>For lokalhistorikeren Sverre Norås er museumsdelen i senteret selve gulrota.</p>
<p>-Jeg sa til arkitekten Knut Eldby at han bare skulle få på seg kommoga og gå ut og fange ideer og tegne huset. Så vidt jeg vet er da også vinduene i bygget blitt tildelt en egen pris. Árran er som et fyrtårn når man kommer sjøveien, og har så absolutt den rette beliggenheten, mente Norås, som viste til at senteret ikke bare har gått i medvind siden starten.</p>
<p>-Dette er et kjempehus, her prater vi kjenning med hverandre og det er et samlingspunkt, hvor samiske historier er bevart. De kunne lett ha dødd ut om ikke senteret hadde fått liv, sa han og ønsket lykke til med de neste 100 årene.</p>
<p type="title">Innspill fra grasrota</p>
<p>Senteret markerte grunnsteinsnedleggelsen ved flaggheising om morgenen og en sammenkomst med kaffe for ansatte og frukt og is til barnehageungene, samt øvrige interesserte. Ordfører i Tysfjord kommune, Tor Asgeir Johansen hadde på vegne av Tysfjord kommune sendt blomsterhilsen og gratulasjon. Direktør Lars Andreassen gratulerte med dagen.</p>
<p>-Vi kan jo si det slik at det lulesamiske ble åpnet for omverdenen og vice verca, smilte han.</p>
<p>I dag er det rundt 12-15 barn i den samiske barnehagen drevet av senteret og antall årsverk har økt kraftig i løpet av disse 20 årene.</p>
<p>-Det var snakk om 7-8 årsverk i starten, i dag teller vi rundt 40, det ble flere enn planlagt og er absolutt en gledelig vekst. Men etter 20 år er vi enda unge. Vi har gjort mye, men det er enda mye vi ikke har gjort. Vi har nye planer og oppdaterer de gamle. Hva Árran skal arbeide med er heller ikke bestemt en gang for alle, selv om vi har listet opp en rekke ting vi mener bør prioriteres. Hva vil dere at Árran skal være i årene som kommer, spør direktøren.</p>
<p>For selv om det samiske miljøet <span type="quote">”alltid”</span> har hatt sine storsamlinger, både i det læstadianske miljøet og ellers som storfamilier, var det på mange måter en invitasjon også for folk utenfor det samiske til å få et innsyn og kunnskap om det lulesamiske i vårt område, da det ble bestemt å bygge et eget lulesamisk kulturhus. Et ildsted – et Árran. På den måten har også ikke-samer fått mulighet til å få mer kunnskap og ikke minst knyttet vennskap med det lulesamiske folket.</p>
<p>-Dronning Sonja sa den gang for 20 år siden at alle har vi et behov for å vite hvem vi er og vite om vår identitet. Árran er med på å synliggjøre kulturen og det samiske liv, det skal det også fortsette å gjøre de neste 20 år, sier Lars Magne Andreassen.</p>
<p type="title">Les også</p>
<list><p type="listitem">Direktørskifte ved Árran</p>
<p type="listitem">Samisk reiseliv utvikles</p>
<p type="listitem">Julemesse på Árran</p>
<p type="listitem">Stolte av det samiske</p>
<p type="listitem">Enighet om Árrandirektør</p>
</list><p>Tegn et abonnement på Lokalavisa NordSaltens papirutgave eller kjøp en elektronisk utgave (PDF) .</p>
<p>Regler for kommentering</p>
<p type="title">Diskutér <span type="quote">"Dettan huset her…"</span> på Facebook</p>
</body></document>