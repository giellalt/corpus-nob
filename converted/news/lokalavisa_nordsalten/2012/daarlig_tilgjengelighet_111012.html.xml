<document xml:lang="nob" id="no_id"><header><title>Dårlig tilgjengelighet til valgurnene</title><genre code="news"/><author><person firstname="Kitty" lastname="Skapalen" sex="unknown" born="" nationality="nor"/></author><year>2012</year><publChannel><publication><publisher>Lokalavisa Nordsalten</publisher></publication></publChannel><wordcount>385</wordcount><conversion_status type="standard"/><availability><free/></availability><submitter name="Inga Mikkelsen" email="inga.l.mikkelsen@uit.no"/><origFileName>http://www.nord-salten.no/no/nyheter/samisk/darlig-tilgjengelighet-til-valgurnene.10252</origFileName><parallel_text xml:lang="smj" location="samisk_051012.pdf"/><metadata><uncomplete/></metadata><version>XSLtemplate $Revision: 64438 $; file-specific xsl  Revision; common.xsl  $Revision: 154948 $; </version></header><body><p>Sametingsvalg. Illustrasjonsfoto</p>
<p type="title">Dårlig tilgjengelighet til valgurnene</p>
<p>Det er en av forklaringene som Samisk valgforskning viser til når man prøver å finne ut hvorfor valgdeltakelsen til Sametingsvalget har gått ned.</p>
<p>Nå foreligger et endringsforslag, som gikk ut på høring 1. oktober, hvor det foreslås at samevalgstyret i kommuner med færre enn 30 manntallsinnførte, skriftlig skal opplyse velgerne om at de kun kan stemme på forhånd ved sametingsvalget. Underretningen skal sendes ut før forhåndsstemmegivningen starter. Muligheten til å kunne stemme på valgdagen ser ut til å ha effekt på oppslutningen i valget og samisk valgforskning konkluderer med at nedgang i valgdeltakelsen i hovedsak er forårsaket av at de institusjonelle rammene for sametingsvalget ble endret. Det pekes på at nedgangen neppe skyldes et særtrekk ved dem som bor i kommuner uten et større samisk miljø, men at forklaringen ligger i at tilgjengeligheten til valgurnene er blitt dårligere. Det er sannsynlig at velgere for sent oppdager at de kun kan stemme på forhånd (siste frist er fredag før valget). I tillegg kan det være en barriere for velgeren å måtte finne ut i siste liten hvor i kommunen forhåndsstemmegivningen finner sted.</p>
<p type="title">Nedgang i valgdeltakelsen i 2009</p>
<p>Den nye ordningen som ble innført i 2009, innebærer at velgere i kommuner med færre enn 30 stemmeberettigede, ikke lenger kan stemme på selve valgdagen - de får kun stemme på forhånd.</p>
<p>Samisk valgforskningsprogram dokumenterer betydelig nedgang i valgdeltakelsen i de valgkretser som har en stor andel av kommuner med færre enn 30 manntallsførte. Nedgangen for de fire sørligste valgkretsene er for Sør-Norge valgkrets – 14,4 % (Sør-Norge), for Sørsamisk valgkrets – 7,3 % (Trøndelagsfylkene, Sør-Nordland), for Vesthavet valgkrets – 6,5 % (Midtre- og Nordre Nordland, Sør-Troms) og for Gáisi valgkrets – 4,2 % (Midt- og Nord Troms). De tre nordligste valgkretsene i Finnmark har få eller ingen kommuner med færre enn 30 manntallsførte, og disse kan vise til stabilitet i valgdeltakelsen. Endringsforslaget vil berøre de fleste av landets kommuner.</p>
<p type="title">Sametingsvalg</p>
<p>Sametingsvalget avholdes i september hvert fjerde år, samtidig med stortingsvalget. Det velges 39 representanter fra syv valgkretser. Neste sametingsvalg holdes høsten 2013.</p>
<p type="title">Les også</p>
<list><p type="listitem">Dårlig tilgjengelighet til valgurnene</p>
<p type="listitem">Agnar Hansen på femteplass</p>
<p type="listitem">Foreldrekurs</p>
<p type="listitem">Menighetsrådvalget en suksess</p>
<p type="listitem">Felles valgkampstart</p>
</list><p>Tegn et abonnement på Lokalavisa NordSaltens papirutgave eller kjøp en elektronisk utgave (PDF) .</p>
<p>Regler for kommentering</p>
<p type="title">Diskutér <span type="quote">"Dårlig tilgjengelighet til valgurnene"</span> på Facebook</p>
</body></document>