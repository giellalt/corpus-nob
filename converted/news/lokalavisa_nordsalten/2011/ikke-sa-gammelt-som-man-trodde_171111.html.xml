<document xml:lang="nob" id="no_id"><header><title>Ikke så gammelt som man trodde</title><genre code="news"/><author><person firstname="Børge" lastname="Strandskog" sex="m" born="" nationality="NO"/></author><year>2011</year><publChannel><publication><publisher>Lokalavisa Nordsalten</publisher></publication></publChannel><wordcount>635</wordcount><conversion_status type="standard"/><availability><free/></availability><submitter name="Inga Mikkelsen" email="inga.l.mikkelsen@uit.no"/><origFileName>http://www.nord-salten.no/no/nyheter/kultur/ikke-sa-gammelt-som-man-trodde.8770</origFileName><parallel_text xml:lang="smj" location="samisk_041111.pdf"/><metadata><uncomplete/></metadata><version>XSLtemplate $Revision: 64438 $; file-specific xsl  Revision; common.xsl  $Revision$; </version></header>
<body>
<p>Tuvagården sett fra sjøsiden</p>
<p type="title">Ikke så gammelt som man trodde</p>
<p>De foreløpige konklusjonene etter høstens arkeologiske utgravinger på Tuvagården i Hamarøy i regi av Árran lulesamisk senter bekrefter opplysninger fra skriftlige kilder om nyrydding og bosetting på gården fra ca. 1870.</p>
<p>Det er arkeolog og seniorforsker Oddmund Andersen som sammen med rådgiver og etnolog Lis-Mari Hjortfors har ansvaret for Tuva-prosjektet. De arkeologiske utgravingene ble foretatt i september. Samtidig startet man opp arbeidet med å samle inn muntlig tradisjon fra folk med kunnskaper om Tuva og folket som bodde der. Dette arbeidet vil fortsette frem til jul og kanskje også inn i det nye året.</p>
<p>I utgangspunktet hadde man antatt at man kunne finne spor etter bosetting og aktivitet i området fra så langt tilbake som 15-1600-tallet. Men det gjorde man ikke.</p>
<p>- Nei, vi klarte ikke å finne arkeologiske <span type="quote">"bevis"</span> for bosetting lenger tilbake enn til slutten av 1800-tallet, sier Oddmund Andersen. Riktignok gjenstår enda analyseresultater av pollenprøver, men Andersen tviler på at de vil gi nye konklusjoner. Slike prøver kan tidfeste når skog og utmark er blitt tatt i bruk av mennesker, når pollen fra for eksempel bjørk og furu erstattes av gresspollen og spor etter korndyrking. Slike analyser ble blant annet brukt da man undersøkte prestegårdsområdet i Kjøpsvik.</p>
<p>- Det arkeologiske materialet vi har funnet er såpass entydig at det i stor grad underbygger opplysningene om at Tuva ble bosatt en gang omkring 1870, mener Andersen.</p>
<p>Det er folketellingen i 1875 som gir den første skriftlige dokumentasjonen på bosetting i Tuva. Da bodde det ifølge tellingen tre familier på gården, alle samer. Ingen nevnes da som gårdbrukere eller rydningsmenn, men som skogsarbeidere, fiskere og gjetere. Det betyr nok at det i 1875 ikke hadde gått lang tid siden de hadde slått seg ned her. Det bekreftes også av det Jon Pedersen Tuva skriver i en søknad til Boligbanken i 1905; <span type="quote">"Eiendommen, der er allmening, er ryddet og bebygget av min fader"</span>. Jons foreldre var Paul Pedersen (Borje) og Inger Jonsdtr (Saulo). Disse tre, Jon og foreldrene, var sannsynligvis de aller første som slo seg ned i Tuva.</p>
<p>Tuva ble fraflyttet på 1960-tallet. De siste årene har eierne av de gjenstående bygningene – John Magnus, Tordis og Even Johnsen – engasjert seg for å ta vare på gårdens historie og å bevare bygningene i mest mulig original stand. Sametinget har vært inne med midler, og både Árran, Museum Nord og Hamarøy kommune har vært involvert. Målsettingen fra disse har vært å etablere Tuva som en samisk formidlingsgård. Dette arbeidet har stoppet opp på grunn av en tvist om eierforholdene i området. Árrans arkeologiske utgraving og innsamling av tradisjonskunnskap om livet på Tuva-gården har vært helt uavhengig av disse ambisiøse planene.</p>
<p>-Men det er klart at det materialet vi skaffer til veie gjennom vårt prosjekt vil gi ny kunnskap om samisk historie i Hamarøy og ha stor nytteverdi dersom man lykkes med etableringen som formidlingsgård, mener Oddmund Andersen. Underveis i prosjektet har man blant annet blitt klar over at blant annet Skogbruksmusèet på Elverum har interessante gjenstander fra Tuva-gården i sine samlinger.</p>
<p>-Spesielt artig er en såkalt oterfløyte fra Tuva, som har tilhørt Joakim Jonsen, sønn til nevnte Jon i Tuva. Den ble brukt til å lokke frem oteren under oterjakt. Jakt og fangst var viktige næringer for Tuva-folket. Nå har vi en ambisjon om å få låne den fra Skogbruksmusèet. Kanskje kan vi ennå få tak i folk som kan demonstrere hvordan man <span type="quote">"spilte"</span> på en slik fløyte, avslutter Oddmund Andersen.</p>
<p type="title">Les også</p>
<list><p type="listitem">Ikke så gammelt som man trodde</p>
<p type="listitem">Avdekker historisk maktsentrum</p>
<p type="listitem">Utgravinger på Kjøpsvik prestegård</p>
<p type="listitem">Bønder i 2300 år!</p>
<p type="listitem">Det blir Årbok for Hamarøy i år også</p>
</list><p>Tegn et abonnement på Lokalavisa NordSaltens papirutgave eller kjøp en elektronisk utgave (PDF) .</p>
<p>Regler for kommentering</p>
<p type="title">Diskutér <span type="quote">"Ikke så gammelt som man trodde"</span> på Facebook</p>
</body></document>
