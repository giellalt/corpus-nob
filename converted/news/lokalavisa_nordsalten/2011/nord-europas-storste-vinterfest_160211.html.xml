<document xml:lang="nob" id="no_id"><header><title>Nord-Europas største vinterfest</title><genre code="news"/><author><person firstname="Kitty" lastname="Skapalen" sex="f" born="" nationality="NO"/></author><year>2011</year><publChannel><publication><publisher>Lokalavisa Nordsalten</publisher></publication></publChannel><wordcount>516</wordcount><conversion_status type="standard"/><availability><free/></availability><submitter name="Inga Mikkelsen" email="inga.l.mikkelsen@uit.no"/><origFileName>http://www.nord-salten.no/no/nyheter/diverse/nord-europas-storste-vinterfest.7552</origFileName><parallel_text xml:lang="smj" location="samisk_110211.pdf"/><metadata><uncomplete/></metadata><version>XSLtemplate $Revision: 64438 $; file-specific xsl  Revision; common.xsl  $Revision$; </version></header><body><p>Lars Magne Andreassen var en av flere Tysfjerdinger som hadde tatt turen til det tradisjonsrike markedet og han opptrådde med det nord-svenske bandet Jarŋŋa.</p>
<p type="title">Nord-Europas største vinterfest</p>
<p>For 406. gang kunne Jokkmokk invitere til vinterfest første uka i februar. Og med mange titalls tusen besøkende fra inn- og utland kunne den tradisjonsrike marknaden by på mange flotte kulturopplevelser.﻿</p>
<p>Jokkmokk-marknaden har en lang historie og betraktes som en uavbrutt tradisjon som går mer enn 400 år tilbake i tid. Faste markedsplasser i nærheten av samenes vinterboplass ble stiftet av den svenske kongemakten i begynnelsen av 1600-tallet. Målet dengang var å styrke statens grep om befolkningen i nord og drive inn skatt, holde ting og spre Guds ord. En markedsplass i lappmarken i løpet av den kaldeste tida på året hadde mange fordeler. Samene var samlet i sitt vinterbosted i skogsområdene med vinterbeite for reinen, og de frosne vassdragene ble utmerkede ferdselsveier for handelsmenn, statstjenere og kirkens menn. Idag er markedsdagene blitt en viktig møteplass for samene, og andre, og er blitt Nordkalottens store turistmagnet.</p>
<p>Det historiske markedet varer seks dager til ende. Uka ble innledet på søndag med gudstjeneste i den gamle kirken, som følger en gudstjenesteordning fra 1600 tallet. Det historiske Markedet forsøker å gjenskape opplevelsen av et marked slik det artet seg for 400 år siden og blir holdt på det opprinnelige markedsområdet. Her handles det og byttes varer som kornmel, hjemmelagde salver, klær, skinn og reinkjøtt.</p>
<p>Det foregår mange aktiviteter hele uken og man kan delta i markedslivet slik det har blitt gjort gjennom generasjoner. Historier, bål, sang og kaffe i en herlig blanding. Det historiske markedet ble åpnet søndagen med fakkeltog fra parken.</p>
<p type="title">Elevutstilling</p>
<p>En av de som stilte ut i Jokkmokk, var Berit Andersen Guvsán (24). Vokst opp i Stjørdal, med røtter i Tysfjord og nåværende bosted i Jokkmokk, der hun studerer duodje ved Samernas Utbildningscentrum. - Hva synes du om årets marknad? - Det er artig å treffe folk, både gamle og nye kjente. Med så mange typer slags arrangement finner man alltids noe som er interessant, forteller hun. Det er første gang hun stiller ut og det var andre års elevene ved duodje-linja som fikk sjansen til å være med på utstillinga. - Jeg synes dette markedet virkelig er et kvalitetsmarked. Her er ordentlige produkter som skinn, pels og duodje av høy kvalitet. Det er fjerde året jeg er her og det er en fantastisk stemning. Hele kommunen forvandles når så mange kommer i løpet av noen dager, forteller hun.</p>
<p>Årets tema var Slow Food og rundt om i Jokkmokk ble det servert og anrettet god, ren og rettferdig mat med regionalt produserende råvarer tilberedt med tradisjonelle metoder. Her kunne man prøvesmake, høre foredrag og handle nye spennende produkter.</p>
<p>Arrangørene ber deg allerede nå sette av datoene 2.-4. februar neste år.</p>
<p type="title">Les også</p>
<list><p type="listitem">Nord-Europas største vinterfest</p>
<p type="listitem">Samisk videregående skole</p>
<p type="listitem">Ny språkkonsulent</p>
<p type="listitem"><span type="quote">«Jag känner mig lite som hemma när jag ser Nestinden ...»</span></p>
<p type="listitem">Mobil ambassadør for lulesamisk kultur</p>
</list><p>Tegn et abonnement på Lokalavisa NordSaltens papirutgave eller kjøp en elektronisk utgave (PDF) .</p>
<p>Regler for kommentering</p>
<p type="title">Diskutér <span type="quote">"Nord-Europas største vinterfest"</span> på Facebook</p>
</body></document>
