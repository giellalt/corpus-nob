<document xml:lang="nob" id="no_id"><header><title/><genre code="news"/><author><unknown/></author><year>2019</year><wordcount>2599</wordcount><conversion_status type="standard"/><availability><license type="standard"/></availability><origFileName>/Users/thomasbk/Desktop/ledere_2019_nob.docx</origFileName><parallel_text xml:lang="fkv" location="ledere_2019_fkv.docx"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p><em type="italic">BØR ÅPNE FOR NYE TALL </em></p>
<p>Det kvenske nyhetsbildet har i det siste vært preget av debatten om hvor mange kvener Norge har. Ulike offentlige dokumenter melder fra 10.000 til 15.000 personer med kvensk bakgrunn, forskere som Pia Lane og Lassi Saressalo har i sine forsiktige anslag funnet minimum 5 ganger så mange.</p>
<p>Myndighetene nekter likevel å gå tilbake på sitt lave estimat. Argumentet hviler på et krav om selvidentifisering; kun folk som allerede identifiserer seg som kvener, er kvener.</p>
<p>Vi er skeptiske til at staten så lettvint spiller ballen fra seg. Slik vi ser det, har kravet om selvidentifisering en forutsetning for å framstå som formålstjenlig – nemlig en uskadet identitet.</p>
<p>Selv om kvener innad kan være uenige om hvor ille det var å bli <span type="quote">«mer norsk»</span> på bekostning av mindre kvensk, så er det utvilsomt slik at fornorskningen skadet både selvet og identiteten, slik at disse for mange kvener ble ødelagt eller gikk tapt. Det statens folk her gjør, satt på spissen, er derfor å forutsette noe som ikke fins. Dermed kortslutter de også sin egen revitaliseringsprosess, som nettopp skulle handle om å reparere det ødelagte og gjenfinne det tapte.</p>
<p>Heller enn å klamre seg til et statisk tall, burde myndighetene være mer åpne for forskningen og kvenmiljøet, og innrømme at man er usikre på antallet kvener, men at dette er noe revitaliseringsprosessen – over tid – skal finne ut av.</p>
<p>Konsekvensen av en slik åpen tilnærming kunne bli flere kvener, noe staten tydeligvis ikke vil. Med andre ord; i festtalene sier man ja til revitalisering, under talerstolen settes foten hardt ned for slik kvensk oppvåkning. Kvener må gjerne finne både seg selv og hverandre, så lenge det foregår med det norske flagget som bind for øynene. Statens tvetydige holdning framstå som et rosenrødt ønske om å bli bare <span type="quote">«litt gravid,»</span> uten å erkjenne at hvis man for alvor vil ha barnet, så må man tåle prosessen.</p>
<p><em type="italic">TAKK TIL ALLE SOM DELTAR </em></p>
<p>I fjor høst utlyste Ruijan Kaiku en konkurranse: Hvem har den beste kvenske kulturmarkøren? Ta bilde av tingen, skriv noen ord og send til redaksjonen.</p>
<p>Tross gledelig mange og gode bidrag melder juryen at de kom pent i mål, vel forlikt om hvem som fortjente pallplassene. I denne avisa kan du derfor lese om de utvalgte bidragene, og høre fra dem som stakk av med premiene.</p>
<p>Samtidig er vi fristet til å gi følgende værmelding; overhengende fare for ny konkurranse. Kan hende allerede til høsten, i en eller annen form, så her er det bare å dyrke din favorittsyssel gjennom sommeren, hva enten den er strikking, skinnarbeid, kvenbakst eller smykkemakeri. Siden også vår kommende konkurranse trolig blir uten krav om at folk må ha produsert tingen selv, er den velegnet også for deg som kun liker å fotografere. Så lenge du fotograferer kvenske ting og tang, det kravet står vi fast ved.</p>
<p>På narredagen 1. april kjørte Ruijan Kaiku saken kalt <span type="quote">«Ny giv for kvensk joik.»</span> Heldigvis var det noen som gikk på limpinnen, fordi saken fra vår side også hadde et seriøst budskap. Et budskap vi håper er til både bekymring og grubling: I motsetning til samisk mangler som kvenene et virkelig unikt, kulturbærende musikalsk uttrykk. Spørsmålet er derfor – uten å rappe joiken – om det på lengre sikt kan være mulig og ønskelig å jobbe fram et slikt unikt, kvensk musikalsk utrykk?</p>
<p>Her som for utvinning av kulturmarkører flest er det kun en ting å gjøre; kvenene må i fri fantasi samle seg om oppgaven, altså idémyldre. Hva ønsker vi for kulturen vår, i framtiden? Og hva er det ideelle, dersom vi kunne ønske oss hva som helst?</p>
<p>Hvis det ideelle er å utvinne et unikt, kvensk musikalsk utrykk, ja så kan vi alltids klare å nå målet, bare målsettingen er langsiktig og delmålene mange.</p>
<p>Det kan la seg gjøre, selv om ideen i 2019 framsto som både rar og utopisk og ved første øyekast mistenkelig nær en 1. aprilspøk.</p>
<p><em type="italic">KVENSK LANGPASNING FRA NORDLYSBYEN </em></p>
<p>Da Finnmarkshallen ved påsketider heiste det kvenske flagget opp til det samiske og det norske, var det hjemmesupportere av Alta IF som først løftet blikket og stusset. <span type="quote">«Kossen flagg e nu det?»</span> har en kilde fortalt Ruijan Kaiku at flere spurte. Gledelig nok visste noen svaret: <span type="quote">«Det kvenske,»</span> ble det sagt.</p>
<p>Og der er vi i dag; spør du folk hva en same er, fyker hender i været. Spør du hva en kven er, skal du ha flaks om det snegler seg opp en arm fra bakerste benk. Ordet <span type="quote">«kvensk»</span> skiller seg ut og øver motstand, mye slik tilfellet for mange år siden var for ordet <span type="quote">«samisk.»</span> Her må kvenene ha forståelse for at <span type="quote">«kven»</span> ennå ikke er vasket og bleket på samme vis som ordet <span type="quote">«same,»</span> som i dag er inne i varmen som del av vår språklige kollektive underbevissthet.</p>
<p>Således er vi ennå i den fasen hvor grasrota trenger å smake seg ferdig på ordet kven, gjøre seg dus med det og etter hvert fylle det med innhold. Og fordi vi ønsker kvenbegrepet fylt med sympatisk innhold, vil prosessen ta tid. Prosessen foregår heller ikke først og fremst i statlige kulisser, den foregår i det små, der livet leves. Bak og foran mål på grasrotnivå.</p>
<p>Derfor fortjener Tommy Hæggernæs ei rose for flaggmessig fair play; han er nå daglig leder for den trolig første idrettsarenaen i verden med kvenflagget stolt hengende. Det er en fin langpasning også til andre idrettsarenaer. Utendørs og innendørs, barneidrett eller elitenivå, svømmehall eller friidrett; med besøkende fra inn- og utland er sportslige arrangementer ypperlige ambassadører også for å flagge det kvenske.</p>
<p>Nå som ei ny årstid snart kommer for å påstå sin eksistens, er det vårt håp at grasrota gjennom festivaler og mye annet får rikelig anledning til å lukte på kvenrosen. Spre budskapet i det små, er rådet.</p>
<p>Målet er at når folk løfter blikket og ser kvenflagget vaie, ser de ingen ting utenom det vanlige.</p>
<p>God sommer.</p>
<p><em type="italic">SPRÅKLIG SALT I SÅRET </em></p>
<p>Tradisjonen tro var det god anledning til å treffe medkvener også denne sommeren, med festivaler og treff i øst og vest. Og mer blir det i høst.</p>
<p>Sånn sett er kvenene et heldig folk, og det skulle vært kjekt å vite om ensomheten er like utbredt hos kvenfolket, som ellers i samfunnet. Vår gjetning er at kvensk oppvåkning kan ha bidratt til økt respekt for, og kontakt med vår mest isolerte gruppe, den eldre garde.</p>
<p>Og når du er på festivaler og treff og praten går, prat også om hvordan vi kan få i stand mer kvensk litteratur. Mye mulig er det for tidlig med en egen årlig kvensk litteraturfestival, på den annen side er det vrangt å se for seg et robust kvenfolk uten en slik begivenhet.</p>
<p>Samene startet sommeren med heftig debatt knyttet til språk og litteratur. Saken var om det var smart eller dumt å utelukke norskspråklig samisk litteratur, noen vedtektene til Samisk forfatterforening gjør. Debatten var neppe bare et uttrykk for samisk elitetenking, men også sunne voksesmerter. Likevel håper vi å aldri se tilsvarende i Kvensk forfatterforening (når denne før eller senere stiftes.) Ei slik vedtekt blir nemlig salt i såret for kvener som først fikk morsmålet kvensk ribbet, for i neste omgang bli fratatt også hverdagsspråket norsk. Vi mener at en god forfatter bør stå fritt til å udødeliggjøre seg selv gjennom det skrevne ord – uavhengig av typen språk. Det er derfor vi har oversettere.</p>
<p>For øvrig er dette forfattere og oversettere som uansett går en utrydningstruet yrkesframtid i møte, idet romaner allerede er skrevet av datamaskiner, og nettet lar deg oversette tekster mellom språk på sekunder. Ironien er at denne rasjonaliseringen sent vil ramme kvenske forfattere og oversettere, dette fordi språket er lite og temaene som regel av lav kommersiell verdi.</p>
<p>Derfor viser vi til oppfordringen fra Agnes Eriksen; kvener, ta pennen fatt og skriv.</p>
<p><em type="italic">DITT KVENSKE VALG </em></p>
<p>Noen ivrer mer for kvensk enn andre. Ruijan Kaiku er partipolitisk uavhengig, men i denne utgaven kan du likevel lese om Miljøpartiet de grønne, partiet som i anledning nasjonens vandring til urnene stelte i stand valginfo skrevet også på kvensk. ​ Så vidt oss bekjent har ingen partier tidligere gjort noe slikt, og i tilfellet MDG har satsingen sin klare årsak; av partiets 2 talspersoner for Troms og Finnmark ivrer begge for en revitalisering av kvensk. Med andre ord et godt eksempel på at enkeltpersoner kan utgjøre en forskjell, så også i politikken.​ ​ Lista for å utgjøre den kvenske forskjell – og høste uforholdsmessige mengder av ros og reklame for sin idé og innsats – henger lavt. Du trenger ikke servere et herremåltid til den som er sulten, og kvenene er et sultent folk. De hungrer etter anerkjennelse og oppmerksomhet, de gleder seg hver gang kvensk nevnes, og skuffes hver gang kvensk burde vært nevnt, men hvor taleren i siste liten stilnet. Typisk nok i kjølvannet av at ministeren eller hvem utsendingen enn måtte være, hadde framholdt, fastholdt og gledet det samiske.​ ​ Vi registrerer at også partiet Nordkalottfolket tar det kvenske i betraktning, ellers er tilstanden politisk skuffende skral. Men som kjent; den 9. september opprinner som valgdag, og her kan din stemme utgjøre en forskjell.​ ​ Spørsmålet er derfor om vi, som kvener, husker det kvenske når vi entrer valglokalet? Eller om vi lar andre og i visse tilfeller viktigere forhold overskygge den vesle kvenske forskjell, og stemmer med strømmen?​ ​ Det er i alle tilfelle ditt valg, og vi ønsker kvener og samer og alle andre lykke til.</p>
<p><em type="italic">KVENER I FINSKE ØYNE </em></p>
<p>I denne avisa kan du lese om finske Harri Ahonen (side 7), forfatteren som bekrefter at de som i gamle dager utvandret til Ruija, de omtales i dagens moderne Finland som kveenit, kvener.</p>
<p>Skal vi tro Harri, så finner vi det samme kveenit-begrepet brukt over hele hans hjemland, og ikke kun blant forskere og annen ekspertise. Vi kalles kveenit i den finske dagligtalen, i media og blant finlendere flest.</p>
<p>Finlenderne kunne latt være å kalle oss kvener, og heller sagt utvandrere eller norsk-finlendere. At de likevel kaller oss kvener, må tolkes som en allmenn finsk anerkjennelse av at de finlenderne som reiste ut, de er ikke lenger kun <span type="quote">«blandet drops,»</span> men en ny konfekt i form av en egen minoritet. Samtidig er begrepet stadig kime til konflikt her hjemme. Ikke i samfunnet som sådan, folk flest anerkjenner kvenene som en egen minoritet, men blant folk som per definisjon tilhører minoriteten, men som likevel velger å kalle seg norsk-finske.</p>
<p>På den ene siden er det naturlig å spørre hvorfor kveenit ikke er bra nok, når det er bra nok for finlendere, på den andre siden skal vi ha respekt for de følelser og den velutviklede lojalitet som får enkelte til å stå fast på finsk-norsk framfor kven.</p>
<p>Det kan ha å gjøre med en motvilje mot å tilhøre en utgruppe, en minoritet, men vi tror at det i større grad handler om en motvilje mot å klippe over <span type="quote">«navlestrengen til Finland.»</span> Denne parallellen til mors liv og barnet er nærliggende, for på linje med skapninger flest, må også minoriteten kveenit løsrive seg fra sitt opphav når de blir voksne. Det betyr ikke at man benekter eller gir avkall på sitt opphav, det betyr bare at man skaper seg sin egen framtid. At man tåler å stå på egne ben.</p>
<p>Det er et paradoks, men skal minoriteten kveenit ha noe for seg i framtiden, må denstå på egne ben i en situasjon hvor avstanden tilbake til Finland blir større og større. Ganske enkelt fordi årene går. Det er oppgaven som må løses, skal minoriteten kvener overleve. Og denne oppgaven er, forståelig nok, egnet til å skape uro og en følelse av tap hos dem som stadig føler seg svært nært knyttet til det <span type="quote">«storfinske.»</span> Til alt hell er det plass til alle.</p>
<p>Ha en riktig fin senhøst.</p>
<p><em type="italic">GRUNN TIL SKUFFELSE? </em></p>
<p><span type="quote">«Det virker som om Stortinget passivt aggressivt lar den kvenske/norskfinske kulturen gå til grunne,»</span> skriver Kvenlandsforbundet i denne avisa (side 21).</p>
<p>Saken gjelder budsjettforslaget for 2020 fra sittende regjering. Norske kveners forbund på sin side, nøyer seg med å si at forslaget sett med kvenske øyne var <span type="quote">«et hvileskjær.»</span></p>
<p>Gitt det som i praksis er minusvekst, mener vi feilskjær er like dekkende. Derfor oppfordrer vi begge forbundene til å stå samlet i kravet om mer penger.</p>
<p>Myndighetene lener seg på et skille mellom samer som urfolk vis a vis kvener som minoritet, problemet er at skillet i stor grad er akademisk, og verre, et skille som i praksis nyter liten respekt spesielt i nord. I nord sier man heller at folk er folk og av samme ulla alle. Å overdrive den statlige takseringen av hver og en som bor i nord, kan derfor framstå som både sjofelt og konfliktskapende. Det er viktig å fastholde denne risikoen, saklig inn mot myndighetene.</p>
<p>Man trenger heller ikke være pedagog for å skjønne at når storebror får gull og lillesøster gråstein, vil hun bli skuffet og på sikt kanskje bitter. Ved å tildele mye til den ene og lite til den andre, vil staten i verste fall kunne bidra til å bryte ned forbrødring, og dermed bidra også til å bryte ned vår nordlige landsdel som et godt forbilde for en type toleranse verden trenger mer av.</p>
<p>Mange trodde at 2020 var året da satsingen på det kvenske skulle <span type="quote">«ta av.»</span> Slik gikk det ikke, og Ruijan Kaiku har hørt skuffede reaksjoner om at dette var håpet som brast, og at det nå er over og ut for det kvenske.</p>
<p>Vi velger likevel å tro at så ikke er tilfelle. Vi velger å tro at det i <span type="quote">«hvileskjær»</span> ligger en forventning om at Sannhetskommisjonens konklusjoner vil bane vei for langt bedre økonomiske vilkår for kvenene som folk.</p>
<p>Er glasset halvfullt eller halvtomt? Igjen må vi dessverre vente og se.</p>
<p><em type="italic">KVENSKE FRASPARK I NY DRAKT </em></p>
<p>Når du som abonnent, øvrig leser eller annet hedersfolk holder neste utgave av Ruijan Kaiku i klypa, holder du i et magasin. Hver side mindre i størrelse, til gjengjeld tykkere og hvitere og flere i antall.</p>
<p>Det stemmer, fra utgave 1-20 og i anledning vårt 25-årsjubileum, skifter Ruijan Kaiku format på sin papiravis.</p>
<p>Ingen grunn til uro, innholdet blir det samme gode kvenske, det vi ønsker å oppnå med formatskiftet, er lengre levetid. For mens aviser har en lei tendens til å havne mellom barken og veden i en kald kubbebrenner, har magasinet en tendens til å bli liggende på stuebordet. Til nød under. Det ønsker også vi, vi ønsker å ligge og slenge, høyt og lavt og alle steder, godt synlig med vårt gode innhold for kvener og andre med interesse for det kvenske.</p>
<p>På den annen side; i mediebransjen er papir uheldigvis på retur, folk vil ha sine oppdateringer med et tastetrykk. Da må også vi satse stort og stadig større på nyheter på nett. Vår nettavis heter ruijan-kaiku.no og nås fra mobil, nettbrett, datamaskin, eller fra nettleser på fjernsyn. Det er bare å klikke, som det heter.</p>
<p>Med våre begrensete ressurser var det vågalt å satse på enda flere plattformer, men i sommer og høst skrudde vi altså opp volumet for kvensk radio, inkludert en <span type="quote">«Ruijan Radio mini-me»</span> i form av podcast fra hver sending. På Ruijaaan Raaatio snur vi kvencapsen for mer ungdommelige takter, og har blant annet gjort den genistrek å få med på lag The Kveeni Girl Gang. Den gjengen er det freskeste vi kjenner til, i alle fall i kvensk sammenheng, så lytt til erfarne radiofolk også i 2020, lyder vårt råd.</p>
<p>Vi ses og høres, i mellomtiden ønsker vi kvenfolket i nord og sør ei glad jul og et godt nytt år.</p>
</body></document>
