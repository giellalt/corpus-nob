<document xml:lang="nob" id="no_id"><header><title/><genre code="news"/><author><unknown/></author><year>2021</year><wordcount>391</wordcount><conversion_status type="standard"/><availability><license type="standard"/></availability><origFileName>/Users/thomas/Desktop/folelsen_av_trygghet.txt</origFileName><parallel_text xml:lang="fkv" location="turvallisuuentunnet.txt"/><metadata><uncomplete/></metadata><version>XSLtemplate $Revision: 187360 $; file-specific xsl  Revision; common.xsl  $Revision: 154948 $; </version></header><body><p>Følelsen av trygghet</p>
<p>I dette magasinet kan du lese om språksenterlederen og avdelingslederen fra fylkeskommunen, de er høflig uenige om hvor vidt kvenene har fast statlig finansiering eller ei.</p>
<p><span type="quote">«Kanskje det har å gjøre med hvordan man definerer fast finansiering?»</span> sa språksenterlederen.</p>
<p>Ved å peke på behovet for begrepsdefinisjon pekte hun på et problem som når ut over kvenske rekker. Evne og spesielt vilje til å enes om hva man snakker om. Språk ble som kjent til for å gi mennesker ubegrenset anledning til å misforstå hverandre, slik at vi gjør klokt i å komme til en første enighet om hva vi er uenige om.</p>
<p>Forutsetningen er naturligvis at man ønsker en slik enighet før uenighet. Den øvelsen betinger ører og empati, noe som gjør det enklere å heller kaste seg på kjepphesten. Vifte med cowboyhatten og ri i ring til alt og alle er tråkket på. Vi tror bestemt at kvenfolket når lengre med innestemme, derfor var det ekstra gledelig å høre påminnelsen fra senterlederen. Den var lavmælt og brobyggende, noe som etter vår erfaring borger for viktigheten.</p>
<p>Vi har forståelse for at fylkeskommunen stiller opp for sin tilskuddsordning. Det er rakrygget gjort. Dette altså til tross for at det implisitt er et forsvar av statens – etter vår mening – magre prioriteringer og utrygghetsskapende retningslinjer overfor et raskt økende antall instanser og prosjekter.</p>
<p>Så hvordan definerer vi egentlig ordet <span type="quote">«fast»</span>, som i <span type="quote">«fast finansiering?»</span> Er det tilstrekkelig, som avdelingslederen peker på, med en årlig felles matkasse som statsgarantert aldri forsvinner? Eller ligger det i begrepet <span type="quote">«fast»</span> en forutsetning om årlige statsgaranterte nistepakker til hver enkeltaktør, slik språksenterlederen viser til?</p>
<p>Etter å ha tenkt en tid på saken, dras vår mening i sistnevntes retning. Og skulle vi likevel ta feil, peker vi på intensjonen bak ordningen. Intensjonen var, håper vi, å gi trygge økonomiske rammer å arbeide innenfor.</p>
<p>Trygghet er ikke bare en teoretisk ting, noe du kan lese deg til i et tilsagnsbrev. Trygghet er også en følelse. Og de faste kvenske aktørene føler i liten grad fast økonomisk trygghet. Dette er noe Ruijan Kaiku kan vite, for også vi er i samme båt og føler det samme.</p>
<p>Det er i den gode statens mandat å ta høyde for argumenter, men også ta høyde for følelser. Og dagens kvenske følelse er en ganske annen enn en følelse av trygghet.</p>
</body></document>
