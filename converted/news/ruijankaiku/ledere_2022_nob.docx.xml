<document xml:lang="nob" id="no_id"><header><title/><genre code="news"/><author><unknown/></author><translator><person firstname="Eira" lastname="Söderholm" sex="unknown" born="" nationality=""/></translator><year>2022</year><wordcount>4643</wordcount><conversion_status type="standard"/><availability><license type="standard"/></availability><origFileName>/Users/thomasbk/Desktop/ledere_2022_nob.docx</origFileName><parallel_text xml:lang="fkv" location="ledere_2022_fkv.docx"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p><em type="italic">Bra jobbet </em></p>
<p>Vi lever i usikre tider, og mange kjenner på en fornyet uro for hva framtiden vil bringe. Et godt råd når egne tanker blir for påtrengende, er å distrahere dem med noe hyggeligere.</p>
<p>For eksempel det magasinet du nå sitter med i hendene. Vi i Ruijan Kaiku forsøker alltid å presentere mye bra lesning, men i denne utgaven må du nok sette av ekstra godt med tid dersom du vil lese alt.</p>
<p>Foruten vår faste kvensk-norske langlesning, har mars-magasinet nemlig gleden av å tilby første del av en ren kvensk langlesning. Fortellingen kom inn til fjorårets kvenske skrivekonkurranse, så her er det bare å sette seg ned med ordboka og gi det et forsøk.</p>
<p>Etter alt å dømme satte Kvenfolkets dag 2022 ny rekord når det gjelder antall steder som feiret og markerte dagen. I alle fall ble det utvilsomt ny rekord i antall steder og kommuner som heiste kvenflagget. Årsaken var at februar og mars bød på en stor tilvekst av politikere og administrativt ansatte som mente at også kvenenes flagg hører hjemme over norske rådhus. Vi har mye om Kvenfolkets dag i bladet, og nytter høvet til å si bra jobbet til alle som deltok. Og spesielt til alle de frivillige som har stått på for å gjøre dagen til noe spesielt for store og små.</p>
<p>Sist, men ikke minst, Årets kven er kåret. Hvem som vant har du kanskje fått med deg på ruijan-kaiku.no eller på Ruijan Radio, i dette bladet kan du lese mer om vinneren samt arrangørens begrunnelse. Vi sier gratulerer, og minner om at neste år betyr ny sjanse til å nominere eller bli nominert til Årets kven.</p>
<p>Vi håper du finner mye sårt tiltrengt avkobling i marsutgaven av Ruijan Kaiku. God lesning, og god påske.</p>
<p><em type="italic">Å lære er å gjøre </em></p>
<p>I dette magasinet byr vi på lesning fra de ulike festivalene som har gått av stabelen siden sist. Ruijan Kaiku har forsøkt å være til stede på så mye som råd var, og det var fint å se folk og aktiviteter og yrende liv etter to somre preget av korona-kanselleringer og folketomme forsamlingsområder. Det gjør fornyet inntrykk å se engasjementet og frivilligheten, og vi nytter høvet til å rette en stor takk til alle de involverte for å levere det som – når sant skal sies – stort sett er de eneste kvenske tilbudene folket har i sommermånedene.</p>
<p>Ett prosjekt som har gjort inntrykk og som var å se også under Kipparifestivalen, er skoleprosjektet rundt nytteplanten poteten som nå foregår i Børselv. Det var Riinakaisa Laitila som fikk ideen, en idé hun straks satte ut i livet da hun begynte i nyjobben ved Kvensk institutt. Et godt eksempel på at nye medarbeidere ofte bringer med seg nye ideer, men først og fremst et ypperlig eksempel på en type pedagogikk vi har stor tro på.</p>
<p>Etter årevis på skolebenken er det neppe rart at elever blir lei av tørr teori ledsaget av pugging, løsningen er å tenke utenfor den boksen som klasserommets fire vegger utgjør. Det heter så fint <span type="quote">«learning by doing»</span>, og slik læring ved å gjøre noe, er det Laitila har lagt opp til. Det er når vi mennesker beveger oss at vi er i vårt rette lærings-element, da blir innlæring noe som skjer mens og fordi vi gjør noe. Store tenkere har klekket ut sine beste ideer på sine rutinemessige og ofte svært lange spaserturer. Her er skolen etter vår mening ennå for gammeldags, ved å seksjonere ut <span type="quote">«kroppsøving»</span> som eget fag, signaliserer den at kroppen ikke hører hjemme når vi øver oss i andre fag.</p>
<p>Men det gjør kroppen så visst, og i poteettimaa i Pysijoki må elevene krafse og grave, samtidig som de kvenske ordene for det de holder på med, blir deres egne. Det er, slik vi ser det, åpenbart at prosjektet må bli læremateriell til bruk i skolen og i voksenopplæringen.</p>
<p>Men gode prosjekter og utvikling av læremateriell tar ressurser og koster mye penger. Det er nå under ett år til Sannhets- og forsoningskommisjonen skal levere sin rapport, og parallelt med håpet om at kommisjonen leverer noe som i ettertid er verdt mer for kvenene enn papiret det er skrevet på, håper vi myndighetene følger opp med betydelige bevilgninger. Det er fint med frivillighet og entusiasme, men som vi har advart mot mange ganger før – strikken er tøyd i lengste laget, eller i vår sammenheng; spiren er sådd, men jorden i ferd med å utarmes grunnet manglende vanning og gjødsling.</p>
<p>Det pekes unisont på mangel på penger, og på fagfolk, noe som henger nært sammen. Samtidig nærmer det seg hurtig, det som trolig er Statens siste sjanse til å reelt bøte på problemet i stedet for å kun dele ut plasterlapper. Det må skje i kjølvannet av kommisjonsrapporten, noe annet vil, slik vi ser det, være en statlig falitterklæring over sin påstått kvenske revitalisering.</p>
<p><em type="italic">Kvensk i praksis? </em></p>
<p>Når Per Erik Niva fra Karesuando drar på elgjakt med kompisene sine, snakker de sjelden eller aldri svensk innad i laget. De snakker kvensk . Eller meänkieli, et annet ord for samme sak. Niva kan ei heller dra not på svensk. Vel er han en kløpper på denne formen for fiske, men mange av de begrepene han og vennene bruker, fins bare på morsmålet meänkieli. Ordene fins ikke på svensk, et språk som brukt av Niva og hans venner kunne gitt økt risiko for rot-not, farlige situasjoner og generelt svakt utført fiske.</p>
<p>Vi tar neppe feil når vi sier at Niva og dem snakker meänkieli i samtlige av sine utmarkssysler, være seg plukking av bær og sopp, vedhugst eller koie-bygging. Før, i hans fars tid og tidligere, var meänkieli det samlende språket også i skjøtsel av rein. <span type="quote">«Alle»</span>, kan du lese Niva si i dette magasinet, eide eller drev med rein. Lappalaiset, men også lantalaiset.</p>
<p>Det vil si, Niva og co brukte og bruker språket slik språk er tiltenkt brukt, nemlig som kommunikasjonsmiddel rundt et praktisk formål. Slik ble også vår hjemlige kvensk brukt før i tiden, folk tenkte neppe større over at det var kvensk de snakket, når de snakket. Og enda viktigere, de snakket om livsviktige saker. Fiske, jakt, bærplukking, om barna og oppdragelsen, om gårds- og husarbeid. Kort sagt om å berge seg her i livet.</p>
<p>I dag har kvensk blitt et mål i seg selv. Det høres fint ut, med statlig revitalisering og det hele, spørsmålet er hvor langt man kommer med teoretisk tilnærming. Språk er til for å løse praktiske utfordringer, problemet som må løses er at man i livets praksis har lite bruk for kvensk. Altså det motsatte av når Niva og vennene drar ut i skogen, hvor de i praksis ikke har bruk for svensk.</p>
<p>Løsningen er åpenbar. Skape arenaer slik at kvensk igjen får praktisk betydning. Helge Huru peker i et leserinnlegg på det samme. At hovedutfordringen for dagens kvensk, er den manglende bruken i dagliglivet. Derfor bør alle som har kvensk som morsmål, skriver han, engasjeres av staten i bergingsforsøket.</p>
<p>Vi støtter Hurus forslag, og tar til orde for en statlig satsing hvor man også løfter folk fra status som ildsjel – til status som betalt ildsjel. For eksempel at våre mange lokale kvenske språkforbilder gis lønnete tilbud om å bli nasjonale kvenske språkforbilder. Kall det gjerne kunstnerlønn eller statsstipend. Og med dyktige morsmålsbrukere på plass, gjenstår det å etablere eller bedre sagt gjenopprette gode arenaer for bruken av kvensk i praksis. Ingen tvil om at folk ønsker å kvenske utenfor klasserommene, det er nærliggende å se for seg et kvensk soppkurs over ei helg eller to. Forbud mot å prate norsk, bør det smått humoristisk stå på invitasjonen.</p>
<p>Det er nemlig utrolig hva vår hjerne kan utrette, når den settes under det steinharde presset som det er å streve med å gjøre seg forstått i praksis. Derfor må det innrømmes at vi misunner Niva og kompisene. Verken for den store elgen eller den kruttsterke dotsupen, men for praten rundt jakta, og rundt bålet.</p>
<p><em type="italic">Det viktigste året </em></p>
<p>Kvenfolket er en nasjonal minoritet, men det føles iblant som om vi er noe mer.</p>
<p>Vi har hørt folk si at kvenene er der hvor samene var for noen tiår siden. I startgropa. Da pekes det på en framtid hvor kvenene er et stort og anerkjent folk med godt synlig kultur, med eget språk som brukes aktivt, og en større demokratisk overbygning i form av eget kventing og andre institusjoner.</p>
<p>Potensialet til stede. Noen forskere sier at det er minst 50 000 av oss, kompetente lekfolk mener tallet kan være opp mot 100 000. Fordi selvidentifisering må ligge til grunn, har de høyeste anslagene som forutsetning at stadig nye nordmenn er åpne om sine kvenske røtter. Det virker å finne sted.</p>
<p>Det føles også som om kvenene har et håp for framtiden som på visse områder skiller seg ut. En slags iver etter å komme til et nytt punkt, bli noe mer enn de er i dag. Kvensk er Norges sjanse til å berge et ikke-samisk nasjonalt minoritetsspråk, vi tror at kvener føler hast og iver fordi mye står på spill.</p>
<p>Fordi kvenene er ekstremt godt integrert i den norske befolkningen – andre ord er fornorsket eller usynliggjort – vil de streve med å komme til et slikt nytt sted uten hjelp. En hjelp de i dag ikke får. Kvenene blir år for år bedt om å løfte seg selv opp fra myra, statens innsats holder knapt til å kjøpe seg parykk for å tildekke det faktum at man sliter av seg håret.</p>
<p>Året vi nå er inne i er blant de viktigste i den kvenske historien. Hvis oppstarten av den første kvenforeningen i 1984 var startpunktet, kan 2023 bli endepunktet. Eller året da det hele for alvor tok av. Det skyldes at 2023 er året da Kommisjonen for sannhet og forsoning legge fram sin rapport. De har frist til 1. juni, om fire måneder bare, vi tror at rapporten og den politiske behandlingen som følger langt på vei vil avgjøre kvenfolkets videre skjebne.</p>
<p>Uten avbøtende midler av betydelig omfang, er sannheten den at det blir ingen forsoning. I stedet for nye toner blir det bare flere vers på den gamle fornorsknings-visa. Kvenene blir selvfølgelig ikke borte selv om staten vender dem ryggen, de vil fortsette å sysle med sine fragmenterte biter av språk og kultur. Det som blir borte, uroes vi for, er troen på framtiden. Kort sagt håpet og gleden.</p>
<p>Det er få tjent med, og vi understreker at Norge fortjener et kvenfolk som også etter 2023 har tro på framtiden.</p>
<p><em type="italic">Fra avskrekking til bare skrekk </em></p>
<p>Det er tungt å holde oppe gleden, meningen og motivasjonen, når man igjen blir minnet om at eksistensen til kvenfolket, samefolket, det norske folket, alle jordens folk – er underlagt atomvåpen.</p>
<p>Som ungdom husker jeg hvilken intens motstander min mor var av slike våpen, hun og mange med henne så global tilintetgjørelse som en trussel så stor at alle andre gode formål var underordnet. Hun så ingen framtid for en verden med atomvåpen, også jeg ble dratt med i hennes arbeid for fred og mot atomvåpen. Senere ble monsteret fortrengt, med hodet i sanden har man surret med sitt. Til nå, da monsteret igjen har vist sitt inhumane måneansikt.</p>
<p>Atomvåpen er antikrist på jorden. Atomvåpen er materialisert ondskap; de er garantister for at mennesker ustraffet kan slå i hjel.</p>
<p>I dag er det Putin, men slike superbøller går det tretten av på dusinet. Vi har i tiden foran oss en kø av dem. Også vårt høyt aktete demokrati er et system skreddersydd for å plukke ut råtne egg. Systematisk tildele makt til folk som for all del ikke må gis mulighet til å herske. De maktsyke og skruppelløse som kun lar seg skremme av en ting; tanken på å måtte gi fra seg makt.</p>
<p>Derfor, når vi vet at også demokratiet kan forfalle til tyranni, vil menneskehetens framtid best sikres ved å begrense den våpenmakt slike eneherskere har til sin rådighet. Kort sagt frigjøre kloden fra masseødeleggelsesvåpen.</p>
<p>Men selv ikke lille, fredselskende Norge har funnet det klokt å si bastant og evig nei til atomvåpen. Men sugerør av plast derimot, der gikk streken. Det var i fjor, så hva skal våre ledere forby i år? Kanskje forbud mot bamseører på barnegensere?</p>
<p>Teknologisk utvikling og grønt skifte for en bedre framtid. Hvilken framtid?</p>
<p><em type="italic">Kan nøden lære naken kven å spinne? </em></p>
<p>Alle barna hadde drakt unntatt Kenen, han var kvenen.</p>
<p>En tunghørt alle-barna vits tjener poenget: I mengden av tilstelninger med barn til stede, kan vi bedrøvelig sjelden peke på noe stivpyntet og si at der rusler et kvensk barn.</p>
<p>Visst er barna kvenske, mange av dem også, det bare vises ikke. De mangler kvendrakt. Mer trivielt sagt <span type="quote">«kvenkostyme»</span>. Altså et antall plagg og komager og andre effekter som samlet sett gir dem en umiskjennelig kvensk look.</p>
<p>Som regel ser de kvenske barna ut som de norske, dongeribukse og pen skjorte eller bluse, vrient å vite hvem som er hva. Barna ser, hva skal vi si, fornorskete ut.</p>
<p>Våre kvenske barn fortjener bedre, og vi innrømmer å kjenne på tristesse når tilstelningen er flerkulturell og det dukker opp samiske barn. Mange, av og til flesteparten, pyntet i sine og sin families tradisjonelle samiske festplagg. Superlett for hvem som helst å nikke anerkjennende og vite at der rusler et samisk barn.</p>
<p>Se så mye fint og variert de har å velge blant i klesskapene sine, de samiske barna. Langt ifra kun den tradisjonelle kofta fra Karasjok eller kofta fra Kautokeino, de har masse annet fint og fantasirikt. Nok til å kombinere og sette sammen og leke seg, uten å miste det samiske helhetsinntrykket.</p>
<p>Så hvorfor, spør vi, evner ikke kvenfolket å få til det samme? Kreere mange og fine kvensk-inspirerte staseligheter og la barna elle-melle fra klesskapet og prøve det ut? Er kvenene for puristiske? Biter vi ennå negler i uro for at bunadspolitiet skal komme og arrestere oss?</p>
<p>Mye mulig. Og nok en god grunn til å teste ut artige påfunn og blivende kolleksjoner først på barna. Ta mål av dem og sett i gang med symaskina. La barna går foran, tilrår vi, tenk mer i retning billigstoff og kostyme enn vadmel og bunad, og pynt barna i kvenske plagg og tilhørigheter og se hva som funker og hva som kan funke også på voksne. Vi håper og tror at bunadspolitiet vegrer seg for å dele ut fartsbøter til smårollingene.</p>
<p>I mellomtiden kan du jo gå inn i nettleseren og skrive <span type="quote">«samisk plagg.»</span> Der får du opp hundrevis av bilder og illustrasjoner og tilsvarende mange vakre uttrykk for nær grenseløs kreativitet. En samisk kreativitet som virker mer fri og uanstrengt enn den kvenske.</p>
<p>Det må kvenene finne fram nål og tråd og bøte på.</p>
<p><em type="italic">Holde ut, litt til </em></p>
<p>Også i år nektet regjeringen å ta på seg en reell sponsorrolle for det kvenske landslaget. Da gjenstår det bare å be kvenfolket om å ikke gi opp, men fortsette å gjøre dugnad og annet gratisarbeid for den gode saken.</p>
<p><span type="quote">«Norges største lagarbeid»</span>, heter det så fint om den dugnaden som legges ned her til lands, anledningen er at nevnte regjeringen har utropt 2022 til <span type="quote">«Frivillighetens år.»</span> Dette i en tid hvor den statlige støtten til frivilligheten – i alle fall den kvenske – er nedslående lav. En pakke plasterlapper beregnet for barnefingre, vil vi betegne tilskuddet som, bare med kvenflagg som motiv i stedet for Disney-figurer.</p>
<p><span type="quote">«Bli med»</span>, oppfordres det fra Kulturdepartementets Frivillighet Norge, de sier at dersom man er en sentral organisasjon med mange lokallag, så er dette en <span type="quote">«super mulighet til å samle og mobilisere.»</span> <span type="quote">«Festen»</span>, bruker de som begrep om det folk skal bli med på.</p>
<p>Få kan sies å være mer med på denne <span type="quote">«festen»</span> enn kvenene. Frivilligheten favner så mangt, hvis <span type="quote">«trivselsfremmende fritidsaktivitet»</span> er ett ytterpunkt, må kvenenes dugnadsarbeid sies å være det andre. Den kvenske frivilligheten favner videre enn fritid og trivsel, den bærer kvenfolkets overlevelse.</p>
<p>Det høres kanskje overdrevent ut, men slik er det. Uten det frivillige arbeidet som legges ned av styrer og medlemmer, ville kulturen, men også språket bli tørkerammet. Da blir det museet neste for det kvenske, som kulturelle rosiner bak tykke glassmontere.</p>
<p>For ikke å snakke om Kvääniteatteri. Så mye hardt arbeid lagt ned, koordinert av ildsjeler som knapt kunne sendt en bedre søknad om statlig godvilje enn den sceniske braksuksess de nylig presterte. Det var likevel ikke nok. Hørte vi statlig revitalisering av kvensk språk og kultur? Hva må til, spør vi, når ikke en gang et suksessrikt nasjonalt kvensk teater når opp?</p>
<p>Hvor lenge vi kan drive på denne måten, med 99 prosent dugnad og promiller fra staten, er uvisst. Strikken er tøyd til bristepunktet, advarslene til bevilgende myndigheter har vært mange. Vi tror at dersom også 2023 skulle renne ut i sanden, uten seriøse avbøtende 2024-tiltak i kjølvannet av Sannhetskommisjonens rapport, så vil strikken ryke. Kvenene vil ikke lengre orke å ta statlig revitaliserings-ansvar uten staten med på lag.</p>
<p>Ruijan Kaiku benytter anledningen til å berømme de mange medlemmer og øvrige ildsjeler knyttet til kvensk foreningsarbeid. Uten de tusener av timer som dere ofrer, ville kvensaken stått i stampe. Men det fins altså håp, den heter Høybråten og co, så stå på et år til, lyder vår oppfordring.</p>
<p><em type="italic">Besøke naboen? </em></p>
<p>Folk i hopetall lærer om sin kvenske slektsbakgrunn og søker seg til kvensk foreningsarbeid. De kommer inn med åpent sinn og vitebegjær, og det er flott å se det plutselige engasjementet.</p>
<p>Historien nyoppdagete kvener møter, er den samme. Mollstemte toner om folk som grunnet sult og krig la ut på vandring for å skaffe seg et bedre liv, hvor de etter mye motgang og prøvelse endte ved den grøderike havkysten i Ruija.</p>
<p>Fortellingen er følelsesmessig sterk og derfor levedyktig. Den er også historisk korrekt og bekreftes av kjente fagfolk. Den er en vesentlig bestanddel i det samlede kvenske narrativet og vår kollektive bevissthet, hvor den i dag bæres fram i alle kulturuttrykk, særlig de sceniske.</p>
<p>Vi anser tiden – og kvensaken – for moden nok til å vurdere narrativet også med kritisk blikk. Denne vandringen de la ut på, kan man spørre, hvor lang var den egentlig? Hvor strabasiøs og ukjent? Her et sitat fra Nord-Troms Museum:</p>
<p><span type="quote">«Skibotnmarkedet var et av de mange gamle handelsmarkedene på Nordkalotten. Det er nevnt i skriftlige kilder alt i 1571 og regnes som et av de eldste markedene i Nord-Norge. […] Det kom folk fra hele Nordkalotten.»</span></p>
<p>Slike markeder ble holdt flere ganger i året. Og denne, fra sidene til Sisa kultursenter:</p>
<p><span type="quote">«Siden 1500-tallet har Bossekopmarkedet vært et både viktig handelssted, og også møteplass for hele Nordkalotten. Her møttes folk fra flere land, kyst og vidde, nordmenn, samer og kvener (tre-stammers-møte). Gjennom handel, vennskap og også giftemål valgte mange å bli værende i Alta. Dette er årsaken til at folketallet i Alta sakte økte, og ga Alta sin unike flerkulturelle identitet.»</span></p>
<p>Det fantes mange slike markeder, dette var to av de mest kjente. Poenget vårt er at veien til Ruija var kjent. Den var datidens E6, bare at risikoen for ulykker sikkert var lavere enn i dag. Folk som ville til Ruija dro neppe alene, de ble med noen gjennom skogene, fulgte et følge over vidda, gikk i lag ned dalførene til kysten.</p>
<p>Det tradisjonelle kvenske narrativet er vakkert og sentimentalt, velegnet for musikk, dans, teater og tårer i publikums øyekrok. Spørsmålet er likevel hvor lenge kvenfolket skal spille den samme melodien, særlig i møte med sine nye, nysgjerrige medlemmer.</p>
<p>Det er kort sagt nokså bedrøvelig og entonet. Spørs om ikke de kvener og lantalaiset som i gamle dager besøkte sine naboer i vest – kanskje for å bli for godt – også kjente på forventning og andre gladere følelser.</p>
<p><em type="italic">Velkommen Finland </em></p>
<p>Det er trasig at dyrebare ressurser må brukes på opprustning og forsvar. Kastes bort på krigsmaskiner som bortsett fra sin evne til å ødelegge, har null bruksverdi. Det er en grunn til at når lekeapparater og busskur ødelegges av pøbel, så kaller vi det hærverk.</p>
<p>Men verden er som den er, og blant dem som kjenner på få andre alternativer enn å knytte nevene og ruste seg for det verste, er vår gode nabo Finland. Finland er allerede Nordens militære stormakt, med sin deltakelse i en forsvarsallianse som Nato blir de på linje med oss uangripelige.</p>
<p>Med sitt overfall på Ukraina har Russland røpet mye, inkludert sin militærfaglige talentløshet. Å være soldat er i dag et kompetansebasert yrke, det er en hån også mot militæret som fag å sende inn <span type="quote">«uteliggere med maskingevær.»</span></p>
<p>Nordpå har vi vokst opp i skyggen av den såkalte russiske bjørn. <span type="quote">«Katti kommer russ’n?»</span> spurte folk, vi følte oss små og sårbare. Viljen til å se på russerne som en godartet storebror – var grenseløs. Vi har jobbet og strevd for å bygge hjerterom og samkvem, skuffelsen er i dag bunnløs.</p>
<p>Med fjorårets økende trussel ble også spørsmålet mer aktuelt; hvor sterke militært er egentlig Russland? Da fant vi en interessant artikkel på forskning.no fra 2018, om den tidligere svenske generalmajoren Karlis Neretnieks, i dag forsker. Det han sa fjernet den fatalistiske følelsen om at vår store nabo i øst kan komme hjem til fjordene våre og herje som han vil. Kalis sa:</p>
<p><span type="quote">«Slår vi sammen de militære styrkene til Finland, Sverige og Norge så får vi en ganske imponerende slagkraft. Den vil bli større enn hva Russland har til disposisjon i vår del av verden.»</span></p>
<p>Vi skulle gjerne snakket om sommerens kvenske festivaler og annet hyggelig, men det er også fint å kunne støtte en bekymret nabo. Forskeren avsluttet slik:</p>
<p><span type="quote">«Det vil gagne alle de nordiske landene om også Sverige og Finland blir medlemmer av Nato.»</span></p>
<p>Det ser ut til å gå troll i ord. Vi sier hjertelig velkommen.</p>
<p><em type="italic">Navnet skjemmer ingen </em></p>
<p>Fra tid til annen får Ruijan Kaiku kritikk for å synliggjøre ord som kainu og kainun kieli, lantalaiset og lannankieli. Dette fordi våre ikke-redaksjonelt tilsatte bidragsytere har frihet til å ytre seg om hva de selv anser som navn på sitt folk og sitt språk.</p>
<p>Selv om Ruijan Kaiku er politisk uavhengig, språkpolitisk inkludert, er vi med på lag i etterlevelsen av anbefalinger fra Kvensk språkting. Når vi selv er i sving med pennen, skriver vi kvääni og kvääni kieli, og skyver til side hva vi ellers måtte mene om det lydlig-estetiske og tastatur-praktiske ved kainun og kainun kieli versus kvääni og kvääni kieli.</p>
<p>Vi vegrer oss for å lede an med sensur og språkpurisme. Vi har liten tro på utfasing ved tvang, språklig frihet og ordboklig rikdom veier tyngre. Her passer det å minne om ordtaket som sier at kjært barn har mange navn. Vi lar oss heller ikke forvirre av de eldre navnene, vi anser dem som berikende og nysgjerrighetsskapende, slik det vakte undring og vite-mer trang da vi første gang så kvenene omtalt som det tause folket og språket deres som hjertespråket. Kainu og lanta peker bakover i tid, de bidrar til kontinuiteten i kvenenes historie. De er kvenske skatter på linje med lafting og røykbadstue, bør ikke skrotes selv om moderne saker overtar. Fornorskingen trenger ikke kvensk drahjelp.</p>
<p>Heftet <span type="quote">«Allmenn innføring i skriving av kvensk»</span> kom i 2012, hvor man tidlig møter denne setningen: <span type="quote">«Språktinget anbefaler at det kvenske navnet på språket er kvääni. Parallelt bruker man navnet kainu og tidligere kaltes språket også finsk.»</span></p>
<p>Heftet er ikke utgitt av Kvääni institutti, men av Kainun institutti, stedet som siden april 2007 har drevet Kvensk språkting, eller språk-råd som de før het.</p>
<p>I teorien betyr språktinges bruk av ordet <span type="quote">«parallelt»</span> at navnene er tilnærmet likestilt, i praksis er kainu på vikende fordi kvääni overtar. Ruijan Kaiku verken motsetter seg eller forserer denne språklige utviklingen, en betraktning som også gjelder bruken av bokstaven đ, stor bokstav Đ. Bruken hos oss er bidragsyter-avhengig og stadig sjeldnere.</p>
<p><em type="italic">Skriveriets kvenske kriterium </em></p>
<p>I dette magasinet kan du lese om den kvenske skrivekonkurransen 2021, inkludert det meste fra vinnertekstene. Et bra tiltak, konkurransen, spørsmålet er hva som kreves for at en tekst kan kalles kvensk og kvalifisere til deltakelse?</p>
<p>Et halvfilosofisk spørsmål som virker lett å besvare, men som har dilemma. Kan for eksempel en ikke-kvensk forfatter få sin tekst oversatt til kvensk, og delta? Hva med en ikke-kvensk forfatter som skriver på kvensk? Vil en slik tekst innfri kravet som kvensk originallitteratur?</p>
<p>Svaret på det første, slik vi ser det, er nei. I bibliotekhyllen vil teksten sortere som oversatt kvensk litteratur, neppe som original kvensk litteratur. Svaret på det andre er mer problematisk, men også her sier vi nei. En norsk forfatter som skriver på tysk vil stadig være en norsk forfatter og ingen tysk forfatter. Paradokset er derfor at mens bidrag skrevet på norsk kan kvalifisere til deltakelse i den kvenske skrivekonkurransen, kan bidrag skrevet på kvensk falle utenfor.</p>
<p>For at en skrivekonkurranse kan kalles kvensk, må man ha noen kvenske kriterier. Slik vi ser det, er det to slike kriterier. Tilhørighet og tema. Dersom vi forutsetter at arrangøren utlyser kvensk skrivekonkurranse uten nærmere presisering, står vi altså med den fornøyelighet at mens en kven som skriver om hva som helst kan delta, må en ikke-kven ha kvensk som tema i sin tekst for å kunne delta.</p>
<p>Som vi forstår, det er et skjønnsspørsmål. I hvert tilfelle opp til juryen å avgjøre. Det tryggeste er å delta som selverklært kven, og skrive om det kvenske på kvensk. Da er du overkvalifisert. Motsatt ligger bidraget ditt tynt an dersom du ikke definerer det som kven, og leverer en tekst på norsk som kun sporadisk, overfladisk eller proforma berører kvensk tema.</p>
<p>Forfatterforeninger som ekskluderer alle som ikke skriver på kvensk, forlag som kun utgir på kvensk, skrivekonkurranser kun for tekster på kvensk – vi er ikke der i dag. Det må mer revitalisering til, og i mellomtiden må det utvises skjønn. Ånden er uhåndgripelig, det er ofte vrient å sette forfattere og deres tekster i bås. Heldigvis. Men noen kriterier må vi likevel ha, for ivrige tastere som drømmer om penger og berømmelse.</p>
<p><em type="italic">Regnestykke til ettertanke </em></p>
<p>I vår sendte Ruijan Kaiku radioserien <span type="quote">«Kvenene, den glemte minoritet»</span>, hvor programleder Frank Halvorsen i episode 4 tok for seg økonomi.</p>
<p><span type="quote">«Aktiviteten øker, men potten vi kan ta av er ganske stand-by. Kvenene får lommerusk i forhold til behovet»</span>, meldte forbundet, en uttalelse vi stiller oss bak.</p>
<p>Men da Halvorsen spurte statssekretær Raymond Robertsen fra KMD, var svaret at det er bra med midler. Faktisk rundt 50 millioner, viste Robertsen til, han inkluderte satsingen på blant annet museumsdrift og lærerutdanning.</p>
<p>Den var ny, var vår reaksjon, vi som i årevis har forholdt oss til om lag 14 millioner kroner årlig til kvenske formål.</p>
<p>Vi ser logikken i å regne som statsråden, men vi ser også grunn til skepsis når man inkluderer tilbud som befolkningen tradisjonelt har tatt for gitt. Som skole og museum, som regel uten at kostnaden vedheftes enkeltgrupper i samfunnet.</p>
<p>Vi mener at staten burde innfri sitt ansvar for opplæring i kvensk uten å tappe kvenene for penger. Og fordi kvenene bør være en integrert og viktig del av landets samlede historie, mener vi at det norske museale feltet bør kunne gjenspeile den kvenske arven uten å måtte ty til spesifikke kvenske midler.</p>
<p>Det kan hende vi bommer i vår skepsis. Slik at også vi må tilkjenne Robertsen poenget. Men det kan også bero på at vi lever i en villfarelse om at kvenene er inne i den norske varmen. Kanskje det kvenske likevel ikke er en usagt selvfølge når staten bygger sitt tilbud til sine innbyggere, eksempelvis norske skolebarn og museumsgjengere</p>
<p>Det er uansett stor opplevd mangel på friske midler til spesifikke kvenske formål. NKF’s logikk er her glimrende: Når alt for mange gode formål får avslag fordi det er for lite penger til alle gode formål, ja da er det vitterlig for lite penger.</p>
<p>Rett eller galt, statrådens måte å regne på ga grunn til ettertanke, og det i seg selv er ingen dårlig ting.</p>
<p>God sommer ønsker alle kvener, statsråder og andre.</p>
</body></document>
