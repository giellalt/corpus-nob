<document xml:lang="nob" id="no_id"><header><title/><genre code="news"/><author><unknown/></author><year>2018</year><wordcount>3717</wordcount><conversion_status type="standard"/><availability><license type="standard"/></availability><origFileName>/Users/thomasbk/Desktop/ledere_2018_nob.docx</origFileName><parallel_text xml:lang="fkv" location="ledere_2018_fkv.docx"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p><em type="italic">EVENTYRSTUND MED STATSSEKRETÆREN </em></p>
<p>23. januar presenterte statssekretær Anne Karin Olli regjeringens <span type="quote">«Målrettet plan 2017–2021 – videre innsats for kvensk språk»</span>. En plan de kvenske organisasjonene har ventet på og jobbet for i mange år.</p>
<p>Med seg hadde Olli også den hyggelige nyheten om en ekstra bevilgning på 750.000 kroner for å bygge opp kvensk lærerutdanning. Positivt er det også at de studentene som velger å ta kvensk inn i sin lærerutdanning vil i følge forsknings- og høyere utdanningsminister, Iselin Nybø, få ettergitt 50.000 kroner av studielånet.</p>
<p>I følge rapporten <span type="quote">«Hva koster en student?»</span> av Nifu og Deloitte, på oppdrag fra Kunnskapsdepartementet, koster det utdanningsinstitusjonene i gjennomsnitt 472 000 kroner å utdanne en grunnskolelærer. Rapporten er fra 2014, derfor kan vi kan legge til 118 000 kroner for et ekstra år som tilkom etter at lærerutdanninga ble 5-årig masterutdanning.</p>
<p>Kvenene hadde store forventninger til denne planen, både økonomisk og hvilke tiltak planen ville inneholde – for store, ifølge statssekretæren, som ikke la skjul på at slik situasjonen er i dag er det ikke nok ressurser til å berge språket. Det er heller ikke, som hun så betimelig påpekte, ikke nok lærerressurser og ikke mange nok som snakker språket. En uttalelse som nesten kan regnes som en fallitterklæring fra regjeringshold og som viser at regjeringen er smertelig klar over den skjøre tilstanden til kvenske språket. Vi tror også at regjeringen ser at her må det sterkere lut til. I tillegg til ressursmangelen registrerer vi at det også skorter en del på viljen.</p>
<p>Står det mye på spill må nemlig innsatsen økes. Kvenene har nemlig ikke råd til å miste enda en generasjon uten mulighet til å snakke og lære kvensk. Parallelt med å bygge opp lærerutdanninga må språkopplæringa styrkes i barnehagene og på skolene. I planen står det at regjeringas formål er <span type="quote">«å bidra til å bevare og styrke kvensk språk. På sikt vil det blant annet være aktuelt å se på rekruttering til arbeid i kvenske barnehager og kompetanseutvikling»</span>. <span type="quote">«På sikt»</span> vil være for sent.</p>
<p>Hilja Huru sa i sin nyttårstale at 2017 var det året kvenene reiste seg. Det ser ikke ut til at regjeringen utnytter den vinden som allerede er i seilene. Eller som festivalsjef for Kipparifestivalen, Egil Borch, så treffende påpekte ovenfor lokale politikere; mens gresset gror, dør kua.</p>
<p>Et lysglimt i planen er at Kunnskapsdepartementet ønsker å tydeliggjøre de rettighetene elevene i dag har til å velge opplæring i kvensk og ønsker å endre opplæringsloven § 2–7». Så får vi håpe tidligere kommunal- og moderniseringsminister Jan Tore Sanner husker kvenene i sin nye jobb som kunnskaps- og integreringsminister når saken kommer på hans bord.</p>
<p>Veien er dessverre fortsatt lang.</p>
<p type="title">ET STERKERE NORD</p>
<p>Når vi gleder oss over tidenes beste resultater i OL er vi alle nordmenn. Samtidig ligger det an til tøffe oppgjør i forbindelse med Gardermoen-avtalen som er fremforhandlet mellom Finnmark og Troms fylkeskommuner i forbindelse med den vedtatte sammenslåingen av de to fylkesadministrasjonene.</p>
<p>I avtalen går man inn for at den nye storregion skal hete Troms og Finnmark fylkeskommune og navnet skal skrives på norsk, samisk og kvensk. Både samene og kvenene burde gitt tydeligere innspill til de som har forhandlet om hvilke navn som var relevante for det nye fylket. Isteden tar man diskusjon i media, og idioterklarer forhandlingsledelsen. Språkrådet stiller seg bak <span type="quote">«Romssa ja Finnmárkku fylka»</span> som det samiske navnet og Språkrådets stedsnavnkonsulent i kvensk, Irene Andreassen, mener det kvenske navnet kan være <span type="quote">«Tromssan ja Finmarkun fylkki»</span>. Kanskje det enkle er det beste? Vi er uansett glad for at det kvenske, endelig, blir løftet opp på lik linje med den norske og det samiske. Det er også veldig positivt at arbeidet med kvensk språk og kultur er tatt med som et eget punkt i avtalen og skal videreføres i det nye fylket som vil utgjøre kjerneområdene for den kvenske befolkningen. – Det nye fylket skal arbeide for å styrke dette arbeidet videre, heter det i avtalen.</p>
<p>Det er derimot trist at Sametingets plenumsleder, Elisabeth Erke, ikke stiller seg bak Sametingets vedtak om støtte til å løfte det kvenske språket. Både kvensk og samisk er beskyttet av den samme minoritetspråkpakten. Det er ikke så vanskelig å forstå at kvenene ønsker den samme muligheten til å lære seg sitt språk som sine samiske sambygdinger.</p>
<p>Vi håper visjonen om <span type="quote">«Et sterkere nord»</span> også betyr et inkluderende nord.</p>
<p type="title">ORD OG HANDLING</p>
<p>Kvenfolkets dag ble i år feiret med mange markeringer landet rundt. Siden den første markeringen av dagen i 2014 har stadig flere deltatt på og sett viktigheten av å ha en dag som markerer identitet og tilhørighet. Mange forteller at de har funnet sin kvensk slektsbakgrunn. En slektshistorie det lenge har vært tiet om.</p>
<p>En viktig anerkjennelse av det kvenske folket var statsminister Erna Solbergs besøk i Alta hvor hun deltok på markering av dagen ved Alta museum sammen med kvenene, Alta Kvenforening – Alattion Kvääniseura og representanter fra ledelsen i Norske Kveners Forbund – Ruijan Kveeniliitto.</p>
<p>Flotte ord og anerkjennelse til tross. Det sitter litt lengre inne for de bestemmende myndighetene å sette handling bak ordene. Kvenene hadde håpet på å få en offentlig godkjennelse av det kvenske flagget som vil være en synlig identitetsmarkør for kvenene. Det var i følge kommunal- og moderniseringsdepartementet ikke nødvendig. Det blir det opp til den enkelte og kommunene om det kvenske flagget går til topps. Det samiske flagget ble heist foran Stortinget 6. februar 2004. <span type="quote">«Å markere samefolkets dag som en offisiell flaggdag er en erkjennelse av at de samiske symbolene er viktige for den samiske identitetsfølelsen»</span>, sa daværende stortingspresident Jørgen Kosmo. Det samme vil gjelde for kvenene.</p>
<p>En annen viktig sak for kvenene er automatisk vern av kvenske kulturminner. Dette var heller ikke en sak klima- og miljødepartementet anså som så viktig at de ville ta med ordene <span type="quote">«… og kvenske»</span> i kulturminnelovens paragraf 4 etter forslag fra Sametinget. Både Finnmark og Troms fylkeskommuner og NKF-RK stilte seg bak dette forslaget. Presidentskapet så det heller ikke som viktig å sette kvenene i stand til å gjøre et godt forarbeid i forhold til mandat og sammensetning til den forestående sannhets- og granskningskommisjon som ble vedtatt i Stortinget i 21. juli 2017. Det er opp til den enkelte kvenorganisasjon og Sametinget hvorvidt og i hvor stor utstrekning et slikt forarbeid skal gjøres. Med et budsjett på 458 millioner kan en lett se for seg at et slikt forarbeid kan gjøres grundigere av Sametinget enn det de kvenske organisasjonene vil være i stand til. Kvenorganisasjonene har ikke samme midler til rådighet. Dette bekymrer både sametingspresidenten og kvenene.</p>
<p>For å oppsummere passer René Descartes kjente ord godt – for å vite hva folk egentlig mener, skal en legge mer merke til hva de gjør enn hva de sier.</p>
<p type="title">LETT <span type="quote">«MATCH»</span> Å OVERKJØRE KVENENE</p>
<p>Nå har kvenene og samene sendt sine innspill til kommisjon som skal drøfte den statlige fornorskningspolitikken og uretten mot det samiske og kvenske folk i her i landet.</p>
<p>Som tornedalingene i Sverige, har norske kvener gjort et forarbeid. Men i motsetning til Sverige, mente norske øvrigheter at dette var unødvendig, og de ga ingen midler til forarbeidet.</p>
<p>Både kvenene og samene har finansiert forarbeidet gjennom sine vanlige budsjetter, henholdsvis 478,9 millioner (Sametinget) og 2,4 millioner (Norske kveners forbund-Ruijan kveeniliitto og Kvenlandsforbundet til sammen). Både sametingspresidenten og kvenske organisasjoner har pekt på den økonomiske skeivheten.</p>
<p>I de kvenske organisasjonene har man likevel følt det viktig med et forarbeid, men begrensede ressurser kan være årsak om man ikke har nådd ut til alle. I et skriv (unndratt offentlighet, 15.06.2016) kommer det klart fram at staten ikke ville ha en sannhetskommisjon, og hvis den skulle komme, skulle det bare handle om samene. Det er derfor ikke uten grunn at man i de kvenske miljøene uttrykker en viss frykt for at kvenene kan bli overkjørt i dette arbeidet. Her kan vi se på arbeidet som er lagt ned i å redde det kvenske språket som et godt eksempel. Tiltak for kvensk er sørgelig på etterskudd, etter mange tiårs neglisjering, selv om både samiske og kvenske språk er beskyttet av den samme minoritetsspråkpakten.</p>
<p>I Norge har man nesten ikke forsket på kvensk historie. Det vil bli en utfordring for kommisjonen, men vi håper at kommisjonen tar tak i dette. Etter en noe tvilende start på Stortinget har det vokst et nytt syn om kommisjonen blant de folkevalgte: Norge har ansvar og en plikt å ta et oppgjør med denne dystre delen av historien. Stortinget ønsker seg fagkommisjon som både samene og kvenene har tillit til, og vil gi kommisjonen både nødvendig tid og ressurser.</p>
<p>På Stortingets nettside kan vi lese hvor viktig dette er særlig for de kommende generasjonene. <span type="quote">«De skal leve med stolthet for hvem de er og den kulturen de kommer fra. Språkene skal blomstre, og folk skal leve side om side med respekt, aksept og toleranse for hverandres historie, behov og meninger.»</span></p>
<p>Neste steg er å velge kommisjonens medlemmer og tildele mandat. Kvenene ønsker en uhildet leder. De ønsker også en rettferdig og likevektig sammensetning av kommisjonen. De samiske organisasjonene og institusjonene har i lang tid knyttet til seg spesialister innen ulike fagfelt, særlig jus, som berører urfolk. Kvenene har ikke slike etablerte fagmiljøer. Det vil derfor være lett match å overkjøre kvenene.</p>
<p type="title">KULTUR, MUSIKK, MAT OG FESTIVALER</p>
<p>Reiselivsbransjen forventer vekst i internasjonalt besøkende til Norge denne sommeren for femte år på rad. Fjordene i Vestlandet er populære reisemål og det ventes mange besøkende til Nord-Norge. Det er ikke bare naturen, men kultur, musikk, mat og festivaler blir viktig å markedsføre.</p>
<p>Det er derfor ekstra gledelig med alle de kvenske arrangementene denne sommeren. Vi håper de ulike arrangementene vil være med på å gjøre det kvenske enda mer synlig, også utenfor det vi ser på som de kvenske kjerneområdene, Nord-Troms og Finnmark. De ulike festivalene kan sees på som et bevis på at den kvenske kulturen er i ferd med å styrkes. Ekstra hyggelig er det at etablerte festivaler inkluderer det kvenske ved synliggjøre den kvenske kulturarven og tradisjonene vi til daglig ikke tenker på som nettopp kvensk. Tromsøs ordfører, Kristin Røymo, har også registrert den økende interessen og inviterer kvenene i Tromsø til møte og samarbeid.</p>
<p>Vi beundrer det store frivillige engasjementet vi merker på lokalplan. Dette burde gjenspeile seg i det politiske systemet.</p>
<p>Selv om den kvenske kulturen er i ferd med å bli mer synlig fikk kvenene nok et tilbakeslag i arbeidet med å få til automatisk fredning av kvenske kulturminner. Familie- og kulturkomiteen valgte å stille seg bak klima- og miljødepartementet innstilling ved å ikke inkludere kvenske kulturminner i kulturminnelovens paragraf 4 og begrunner dette med at forslaget ikke er utredet.</p>
<p>Selv om både Finnmark og Troms fylkeskommuner og NKF-RK stilte seg bak forslaget fra Sametinget om å inkludere kvenske kulturminner, har kvenene foreløpig truffet på kvist hos de som sitter på løvebakken og bestemmer. Men nå vil flertallet i kulturkomiteen, medlemmene fra Arbeiderpartiet, Høyre, Fremskrittspartiet, Senterpartiet, Venstre og Kristelig Folkeparti, ta med kvenske kulturminner i den varslede kulturminnemeldingen fra regjeringen. Dette også på grunn av engasjementet Norske Kveners Forbund – Ruijan Kveeniliitto (NKF-RK) har vist i saken.</p>
<p>I følge informasjon fra regjeringen er det nødvendig å skille mellom samene, de nasjonale minoritetene og de nye innvandringsgruppene – som regjeringen mener har ulike har ulike behov og ønsker knyttet til det å ta vare på sin kulturarv. I innstillinga fra komiteen heter det også at de samiske kulturminnene står i en særstilling på grunn av samenes status som urfolk.</p>
<p>Vi tror ikke at ønskene og behovene er så ulike som det regjeringen legger opp til. Tvert i mot. Kvenene vil verne om sine kulturminner på lik linje med samene og kvenene ønsker støtte til å kunne gjennomføre sine festivaler.</p>
<p type="title">KVENSK KULTURLØFT</p>
<p>Interessen for Paaskiviikko har økt år etter år. Vi har sett at publikum kommer langveisfra og beveger seg mellom kommunene for å få med seg flere av arrangementene.</p>
<p>Forut for festivaluka har Halti kvenkultursenter – Haltiin kväänisentteri, sammen med kommunene i Nord-Troms, lagt opp en Paaski-turne i samarbeid med folkebibliotekene- og Bibliotek- og kulturbussen. Turnéen er rettet mot elevene i 5. trinn. Videre har et hundretalls barnehagebarn fått høre eventyrfortellinger på kvensk under arrangementsuka. Festivalledelsen har lykkes med å synliggjøre denne viktige delen av Paaskiviikko.</p>
<p>Paaskiviikko har fine arrangementer som med årene har blitt godt forankret i kommunene og hos de lokale foreningene. Den store festivalstemninga opplever man derimot ikke. Derfor liker vi idéen om et samlende arrangement over 2–3 dager som samler publikum på et sted. Vi tenker at man med et slikt arrangement vil ha mulighet til å nå ut til et bredere publikum – mulig også et yngre publikum. Vi ser også at rammebetingelsene for et slikt samlende arrangement, i tillegg til arrangementene i kommunene, ikke er tilstede i dag, men vi har tro på at dette vil være med å løfte festivalstemninga.</p>
<p>Vi må også berømme stå-på-viljen som er tilstede i de kvenske miljøene i Nord-Troms som jobber jevnt og trutt med å hente kvensk språk og kultur frem i lyset igjen.</p>
<p>I år er det i tillegg mange ulike arrangementer som løfter den kvenske kulturen. Vi håper publikum finner veien og deltar på et eller flere av disse. Bak de ulike arrangementene står det nemlig ildsjeler, som mener at den kvenske kulturen er verdt å løfte. Vi håper engasjementet vil fortsette i årene som kommer.</p>
<p>Arbeidet med gransknings- og sannhetskommisjon har kommet et steg videre. Stortinget har, etter innspill fra kvenske og samiske organisasjoner, valgt mandat samt kommisjonens medlemmer. Kommisjonsmedlemmene står, uten tvil, foran et enormt arbeid med å avdekke urett og konsekvenser av den politikken som ble ført ovenfor kvener og samer over lang tid. Vi verdsetter høyt den oppgaven enkeltmedlemmene har sagt seg villig til.</p>
<p>På tampen gratulerer vi Finnmark fylkeskommune som endelig har klar en strategiplan for arbeidet med kvenske/norskfinske forhold i Finnmark, 2018–2020. Vi vet at et strategiplan ikke er en bindende plan for fylkeskommunen, men vi tror at en plan vil være med å legge føringer når fremtidige vedtak skal gjøres.</p>
<p>Vi ønsker alle våre lesere en riktig god sommer!</p>
<p><em type="italic">SMÅFOLKET VISER VEI </em></p>
<p>Tre barnehager i Porsanger tilbyr kvenske språkreir, en satsing med direkte målbar suksess; på skolen velger stadig flere eks-barnehagebarn kvensk som andrespråk. Bærtua Barnehage under Saarela AS har kommet lengst. I skrivende stund er sløyfen just klippet for egen kvensk avdeling. Landets første og en fanfare fortjent. Det måtte en privat barnehage til for å brøyte vei, vi gratulerer og håper kommunale kolleger ser seg til siden.</p>
<p>Men kvenene har økonomiske våkenetter; må språkreir og annen kvensk barnehagesatsing legges ned? Det står på penger fra staten, og da spør vi retorisk; dersom det skulle være slik at kven-minister Monica Mæland (H) ikke syns Bærtua og dem fortjener midler, hvilket prosjekt er da bra nok?</p>
<p>Se dette i lys av den strake pekefinger Europarådet har rettet mot oss, her fra rapporten hvor de ber Norge snarest, sitat <span type="quote">«intensivere innsatsen for å utvikle kvensk språkopplæring ved å utvide tilbudet med kvenske språkreir og kvenske barnehager.»</span></p>
<p>Kvenske språkreir har fått midler, men kun som kortvarig prosjekt. Permanente midler savnes, og vi kunne skjønt ytterligere statlig nøling dersom saken gjaldt kvenske avdelinger og språkreir på gamlehjemmet, men her snakker vi satsing rettet mot folk med et ensifret antall lys på bursdagskaken. Folk vi mener er de rette å satse på hvis man mener alvor med å få det kvenske trygt vinket inn i framtiden.</p>
<p>Bærtua melder at det hele hadde vært uråd uten innsatsen fra fagfolkene ved Kainun institutti, kvensk institutt. Og like umulig uten foreldre som modig og moderlig har oppmuntret og støttet kvenske valg. Og de ansatte, som tross ulike grader av språklig vaklevorenhet har støttet seg til sitt solide pedagogiske fundament, og på strak arm tatt utfordringen; her snakker vi kvensk.</p>
<p>Kvenske hverdagshelter? Se til Porsanger.</p>
<p><em type="italic">JA TIL MER KVENSK BLING </em></p>
<p>Dåpen av 5 kursbygde elvebåter samlet i høst utrolig mye folk ved Lakselvas bredd. Folkefesten i Porsanger viste elvebåtens særlige plass i kvenske og norskfinske hjerter; elvebåten er en sterk, rustikk og meget bruksnyttig markør for kvensk og norskfinsk kultur.</p>
<p>Kvenene har heist sitt flagg med det gule og røde rosemotivet mot mørkeblå bakgrunn, og med på kjøpet etablert kvenske farger og fargekombinasjoner. Kvensokken tøflet inn i bildet for noen år siden, det er produsert ulike T-paitat med løyelig tekst som <span type="quote">«God save the Qven,»</span> og vi har sett en stilig caps påtrykt den nevnte blomsten.</p>
<p>Stort lengre er ikke lista over kvenske kulturmarkører, og parallelt med den <span type="quote">«varme kvenske vinden»</span> som hevdes feie landet, øker det praktiske behovet for – folkelig sagt – kvensk bling.</p>
<p>Naturligvis har vi også kvendrakten. Staser du deg inn i den, trenger du knapt mer pryd for å vise din kvenske sympati og tilhørighet. Problemet er at dagene er få hvor full mundur er ok. Hva vi trenger, er kvendrakten <span type="quote">«light»</span> og enkeltplagg og tilbehør for hverdagsbruk.</p>
<p>Det er riktig å vise respekt for flagg og øvrige symboler for menneskers nasjonale- eller minoritetsmessige tilhørighet. Samtidig er flagg og symbolikk logo for nevnte tilhørighet. Vil man ut med sitt produkt eller budskap, er logoens umiddelbare gjenkjennelse en nøkkel. Flaggmotiver og symboler løsrevet fra høytidelig sammenheng er ikke i seg selv mangel på respekt, spørsmålet er hvordan de brukes. Det norske flagget er en sterk logo for merkevarer knyttet til polar naturbruk, du møter det i velutstyrte sportsbutikker verden over. Uverdig? Tja. God logo? Ja.</p>
<p>Så kan man spørre; i forhold til et typisk firkantet flaggmotiv, var en rund rosefigur et godt valg av kvensk logo? Vi mener det. Absolutt. Faktisk et klokt valg. Det avgjørende er om man evner å få denne ukjente blomsten til å, vel, blomstre – til å bli en ekte Kvenrose som florerer på luer, votter, vester, slips, kjoler, sekkelokk, snowboard – og som gjenkjennes med et aha over alt.</p>
<p>Ruijan Kaiku vil denne høsten etterlyse flere kvenske kulturmarkører fra leserne. Hvem kan strikke, sy eller på annet vis produsere spenstige ting med sterk kvensk assosiasjon? Et eksempel kan være ullgenseren med elvebåtmotiv, samt innslag av farger og mønstre egnet til å vekke kvensk gjenkjennelse og anerkjennelse.</p>
<p>Vi krysser fingre for mye privat initiativ og god fantasi, der målet er å fremme det vi oppfatter som viktig og riktig her i livet. Kvensk, norskfinsk, samisk eller norsk; vi er alle deltakere i et mas om oppmerksomhet. Enten vi vil det eller ei.</p>
<p><em type="italic"><span type="quote">«HVA ER VITSEN MED NORSK?»</span> </em></p>
<p>Hvor var kvensk språk i dag – dersom fornorskningen aldri fant sted?</p>
<p>Kvensk ville vært dagligtale, og få ville drømme om å spørre hva som er vitsen med språket. Med mange tusen morsmålbrukere ville det vært et ufornuftig spørsmål, på linje med å spørre hva som er vitsen med norsk.</p>
<p>Det vil si; fornorskningen er direkte årsak til at det i dag er mulig å spørre etter hensikten med kvensk. Det er ikke et anti-kvensk spørsmål, og vi har hørt tvilen også fra folk som til daglig jobber med revitalisering av det kvenske.</p>
<p>Kvensk kunne i dag vært lillesøsteren til norsk, men ble i stedet forsøkt abortert av et omsorgsløst storsamfunn. Det er viktig å holde fast ved denne tanken; det er ikke kvenenes skyld at språket deres i praksis er tilnærmet borte.</p>
<p>Her ligger kjernen i den urettferdigheten som stundom ses; det kvenske ble uforskyldt slått ned, og man sparker ikke dem som ligger nede. Man hjelper ham eller henne opp. Å godta andres kamp for kvensk handler derfor om mer enn debatt og fornuft, det har en moralsk side, forstått som den naturlige vilje til å hjelpe dem som uforskyldt ligger nede.</p>
<p>Dermed ikke sagt at det er galt å gjøre et personlig lengdehopp over <span type="quote">«alt det kvenske styret»</span>, og betrakte seg selv som finsk-norsk, finskættet eller finsk innvandrer. Det er et forståelig valg, det moralsk problematiske ligger i å fremme det finske på nedsettende bekostning av det kvenske. Og omvendt, noe det er viktig å ha med seg nå som kvensk dag for dag vokser seg sterkere.</p>
<p>Vi er derfor glade for at Hans-Jacob Bønå sa så klart fra som han gjorde på side 9 i siste utgave av Ruijan Kaiku; anti-kvenske holdninger har lite å bestille på kontoret til Vadsøs ordfører.</p>
<p>En riktig god senhøst ønskes alle, kven eller ei.</p>
<p><em type="italic">GAVEN SOM MANGLER </em></p>
<p>Med assosiasjoner til Grinchen som stjal julen, ser vi kvenske kulturminner bli merket med fremmede navn og stappet i feil sekk.</p>
<p>Hvis omfanget av feilregistrering er så stort som det kulturminnekjenner Alf E. Hansen hevder i siste utgave av Ruijan Kaiku, bør mottiltak treffes. Spørsmålet er hva som i påvente av lovendring samt økt grad av skamvett og andre mirakler kan gjøres?</p>
<p>Forvaltere av norsk kulturarv lever trolig godt med ufaglært og i verste fall politisk influert kvasivitenskap, så lenge de slipper å bli gjort oppmerksom på problemet. Selv da er det liten grunn til å tro på en snarlig innrømmelse av urett med påfølgende bot og bedring.</p>
<p>Vi trenger derfor en langsiktig strategi som bygger fundament for framtidig innrømmelse og opprydding, altså et samlende tiltak som begrunner og motiverer opprydding.</p>
<p>Et slikt tiltak kan være å samle inn dokumentasjon over kjente og mistenkte tilfeller av feilregistrering. Kall det gjerne en database, et register eller en katalog.</p>
<p>Av såkalte komparative hensyn vil samtidig være klokt å dokumentere også uomtvistete kvenske kulturminner. Dette også for å slå ring rundt og befeste de bygninger og gjenstander man ennå har, og da helst på en slik måte at også tilhørende immateriell kulturarv tas med – navn og begreper knyttet til bruken av gjenstanden.</p>
<p>Database, register, katalog – ambisjonsnivået kan med fordel heves. Lag ei bok, er rådet. Ei tykk bok hvor det foruten bildedokumentasjon over tapte kvenske kulturminner, også gis plass for mer prosaiske kapitler hvor historien fortelles og problematikk og urett beskrives og begrunnes.</p>
<p>Ei slik bok vil gjøre mer enn å tjene som en veiviser for de stakkars sjeler som i framtiden og med bøyd nakke skal rydde opp, den vil være en dagsaktuell vedvarende torn i siden for dem som i talende stund begår urett og/eller velment unnlatelsessynd, og klistrer feil merkelapp på mer eller mindre åpenbar kvensk kulturarv. Boken vil kort sagt være en murrende, vedvarende tannpine for fag, forskere og forvaltning.</p>
<p>Kan hende bokarbeidet allerede er i gang? I motsatt fall; sett ned en redaksjonskomité, få kvenske institusjoner med på lag og sett i gang. Det er vårt gaveønske for en kulturminnerik kvensk julefeiring.</p>
</body></document>
