<document xml:lang="nob" id="no_id"><header><title>Solidariteten er gjensidig</title><genre code="news"/><author><person firstname="Arne" lastname="Hauge" sex="unknown" born="" nationality=""/></author><year>2024</year><wordcount>440</wordcount><conversion_status type="standard"/><availability><license type="standard"/></availability><origFileName>/Users/thomasbk/Desktop/solidariteten.docx</origFileName><parallel_text xml:lang="fkv" location="solidaarisuus.docx"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p>SOLIDARITETEN ER GJENSIDIG</p>
<p><span type="quote">«Muotka var glad for at vi var der og ønsket oss velkommen tilbake – også hvis vi skulle ha behov for hjelp til noe.»</span></p>
<p>Ordene tilhører Jan Erling Persen, styremedlem i Norske kveners forbund. Han sa dem utenfor Sametinget i Karasjok i mars i år, etter å ha blitt invitert dit av sametingspresident Silje Karine Muotka. Vennskap og solidaritet mellom kvener og samer, var de to enige om. Den enigheten har vår fulle tilslutning.</p>
<p>Vi takker Muotka for hennes utstrakte verdde-vennskapshånd til kvenene og skogfinnene, og gir tommelen opp til NKF som ble med på håndtrykket. Vi sier som alltid nei til den inngrodde ideen om at egen minoritet – egen kultur og eget språk – best bygges på bekostning av andres. Vel kan man innvende at det pågår en konkurranse om samfunnets gunst og midler, men i så fall bør man som et minimum opptre sportslig og la være å tråkke av hverandres staver.</p>
<p>Døra svinger begge veier. Også kvenfolket er mer enn <span type="quote">«bare noen finlendere som tyvfisker i elvemunningen»</span>, som vi ved et tilfelle hørte holdningen til kvenene bli spissformulert.</p>
<p>Men, kan man si, det er verst å være kven. Tungt å få ting til, for lite penger, for få hender, for dårlig tid.</p>
<p>Det stemmer, men er det en dans på roser å være same? Det er neppe uten grunn at Muotka på vegne av sitt folk håper på solidaritet og vennskap.</p>
<p>I Finnmark brygger det opp til spisse torner og mer splitt-og-hersk. Der satser nemlig myndighetene på at folkeviljen skal kneble den samiske stemmen slik at fylket kan teppelegges med vindmøller. Bakgrunnen er varslet kraftkrise. Dette fordi Equinors allerede smekkfulle pengebinge er best tjent med å elektrifisere gasskraftverket Melkøya ved Hammerfest med hverdagsstrømmen til folket i nord. Deler av strømmen? Nei, all strømmen. Den folk bruker til å varme huset sitt, ha liv i gatelysene og drifte bedriften. Politikerne burde tatt til vett, men som kjent, pengebingen rår.</p>
<p>Den samiske stemmen – i alle fall den vi tradisjonelt har hørt til nå og med høyde for egne svin på skogen i form av overmotorisering av så vel reindrifta som høstingskulturen – har etter vår oppfatning sjelden stått i veien for industri og utvikling.</p>
<p>Grunnen er at vi innerst inne og av prinsipp bør å si nei til industri og utvikling som terroriserer og splitter og ødelegger folk og natur. En prinsipiell holdning til industri og utvikling som flere enn samer og kvener burde stå ved, uavhengig av politisk utpressing og avsindig strømpris.</p>
<p>Ganske enkelt fordi solidaritet mellom mennesker uten solidaritet også med moder jord og hennes natur – er uten bakkekontakt og bærekraft.</p>
</body></document>
