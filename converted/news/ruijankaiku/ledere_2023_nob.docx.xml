<document xml:lang="nob" id="no_id"><header><title/><genre code="news"/><author><unknown/></author><wordcount>3811</wordcount><conversion_status type="standard"/><availability><license type="standard"/></availability><origFileName>/Users/thomasbk/Desktop/ledere_2023_nob.docx</origFileName><parallel_text xml:lang="fkv" location="ledere_2023_fkv.docx"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p><em type="italic">Harbergs veivalg </em></p>
<p>Han er sannhetsrapport-saksordfører i kontrollkomiteen og maner til respekt for hverandre. Det er et klokt råd han gir oss, Høyres Svein Harberg.</p>
<p>På tampen av 2023 står Harberg og hans komité ved et veiskille. De to veienes retning er motsatt. De er uforenlige. Som et barn som prøver å dytte en firkantet kloss i et rundt hull, håpløst å vandre dem begge til samme tid.</p>
<p>Den ene veien vandres av en nasjonal minoritet kalt kvener, et stykke på veien gikk de i lag med følgesvennen Kommisjonen. De går for å redde og revitalisere vårt nasjonale minoritetsspråk kvensk. Etter at de for mange år siden la bak seg det uregulerte, larmende veikrysset, har de nå sin egen ro langs den vei de vandrer. Det er en landlig vei, utsikten fin, horisonten lovende.</p>
<p>Den andre veien er mer trafikkert. Den vandres av, vel, i teorien alle andre. En pilgrimsferd for tusen gode formål. Her stiller man seg likeglad, noen også skeptisk, til spørsmål om minoritetsspråket kvensk. Har det hensikt, har det verdi, kanskje det ikke en gang fins, presis som Gud og geirfuglen og mørket når taklampen tennes? Nei, vil mange på denne veien mene, ressurser bør brukes på noe bedre. Kanskje økt satsing på viktigere språk i skolen, det er et godt formål. Hva med global oppvarming? Skogvern, mikroplast og fredsarbeid? Denne veien er fin for alle andre, det hyler i dekk og virker å gå unna, for kvenene er den en slags irrelevansens rundkjøring og frister lite.</p>
<p>Marsjordren har ligget der lenge, det vi mener Harberg og hans lag bør vurdere å gjøre, er å forlate veikrysset. Unngå rett fram og i grøfta, men velge en av disse to veiene.</p>
<p>Den ene veien vil – til lyden av T-kryssets hendøende støy – føre ham vekk fra diskusjoner om skogvern og mikroplast, språksatsing på alt minus kvensk, fredsarbeid og mørklagte geirfugler.</p>
<p>Langs den andre veien derimot, kan han hensette seg i dypere grublerier. I teorien om alt mellom himmel og jord, fra hvaler og skoger til eksistensen av Vårherre og kvensk.</p>
<p>Hverandre skal vi behandle med respekt, Harbergs råd har en visdom. Til alt hell er det likevel mulig og noen ganger tilrådelig å si hverandre respektfullt far vel. Fordi man etter grundig betenkning ser seg nødt til å velge en annen retning.</p>
<p>Et respektfullt far vel, et veivalg, trenger ikke gå på akkord verken med sannhet eller forsoning. Selv om det altså ligger i definisjonen at du ved å gå din vei utsetter andre for den skjebne å bli forlatt. Forlatt, som i tilfeller hvor det mest forsonlige er en aksept av det uforenlige.</p>
<p>Til kvenfolket ønsker vi fortsatt god vandring, til Harberg og hans komité ønsker vi et godt veivalg.</p>
<p><em type="italic">Et eksempel til etterfølgelse </em></p>
<p>Gjør klar for kvenene i Ytre Oslofjord, meldte Ruijan Kaiku tirsdag 14. september 2021. Anledningen var stiftelsesmøte lørdag 25. september samme år. <span type="quote">«Kvenene finnes overalt og nå er tiden inne for å skape møteplasser»</span>, meldte nykomlingen.</p>
<p>På det snaue halvannet år som har gått siden denne NKF-lokalforeningen med base i Horten så dagens lys, har de framstått som et overflødighetshorn av gode tiltak med kvensk vri. For sin kreativitet og positive energi fortjener de en honnør. Helst en medalje, bare at den må i så fall noen andre dele ut.</p>
<p>Vi krysser fingre for at styret fortsetter å stå på i samme høye tempo, men vil samtidig anbefale dem å ta en fot i bakken og betrakte verket. Se hva de så langt har utrettet. Vi er kanskje ennå ved forordet i vår kvenske reise, vår kvenske krønike, men vår mellomstasjon-påstand er at Norske kvener Ytre Oslofjord allerede har lyktes. I det minste har de på oppsiktsvekkende kort tid gitt kvenfolket utrolig mye å glede seg over, og Ruijan Kaiku mye å skrive om.</p>
<p>Vi har før sett kvensk oppvåkning og den flammende entusiasmen som gjerne følger. Bålet har en tendens til å roe seg, så hva er hemmeligheten bak den stadige kvenske ild i Horten og omegn?</p>
<p>Foruten samarbeidsglede og positiv energi på styrenivå, tror vi svaret ligger i ordet strategi. Se bare hva leder Unni Huru sier på side 10 i dette magasinet:</p>
<p><span type="quote">«At vi nå reiser fra kommune til kommune er resultat av strategisk arbeid. Det datt ikke ned i fanget på oss på nyåret. […] Det er heller ikke noe vi som reiser rundt skal ha æren for. Styret er et team. Alle står bak satsingen, og alle gjør en innsats selv om noen synes bedre enn andre.»</span></p>
<p>Foreningens overordnete strategi er å få til markering og flagging i områdets mange kommuner, og ordførermøter har vært taktikken. Med den planen har de lyktes godt, og gratis med på lasset følger økt kvensk kunnskap og bevissthet hos folk flest.</p>
<p>Foreningens arbeid framstår i dag som et eksempel til kvensk etterfølgelse. Så kanskje du og dine venner kan få til noe av det samme i ditt område? Da kommer du langt med en god plan med langsiktig strategi, og dersom planen din også inviterer inn positivitet og energi, har du en vinnende oppskrift.</p>
<p>Det har nemlig kvenene i Ytre Oslofjord allerede bevist. Æres de som æres bør, vi gratulerer dem på mellomstasjonen og ønsker dem fortsatt god reise.</p>
<p><em type="italic">Emosjonell blindhet </em></p>
<p>Var alt dette arbeidet bare spill for galleriet, spør Kvääninuoret seg.</p>
<p>Det ungdommen sikter til, er at man i sannhetsåret 2023 velger å videreføre underfinansieringen av et helt folk.</p>
<p>Satser myndigheten på at folk glemmer? At det på skjermen dukker opp så mye krig og elendighet og så mange tårevåte folkevalgte syndere at til og med kvenfolket spør seg hva man egentlig fablet om, i disse junidagene i 2023?</p>
<p>Kvenfolket glemmer naturligvis ikke, og ettermælet til kommisjonen står i fare. Uten avbøtende tiltak vil arbeidet i historiens lys framstå ikke bare som et oppgjør med fornorskningen, men som statlig lureri. Spill for galleriet. Kommisjonsarbeidet risikerer selv å bli en del av begått urett, rapporten et veikart for videre nedvalsing av et kvenfolk som har røpet sine innerste, mest sårbare hemmeligheter.</p>
<p>Et ferskt eksempel: Som en indirekte konsekvens av Sannhetskommisjonens arbeid, ble Kvenseminaret 2023 sløyfet. Lokaler av-booket, foredragsholdere bedt kansellere flybilletten, ingen lunsjbuffet i vente.</p>
<p>Rent teoretisk forstår vi fylkesrådets begrunnelse. I år fantes det faglige og arrangements-tekniske argumenter for å slå de to konferansene i lag. Men da kunne de vel like gjerne latt Samekonferansen 2023 utgå, og dyttet smulene derfra inn i Kvenkonferansen 2023?</p>
<p>Det var sikkert latterlig uaktuelt, så hvorfor synes fylkesrådet å grue seg så lite til de kvenske reaksjonene som de visste ville komme?</p>
<p>Kvensaken er mer enn teori. Den har en dyp følelsesmessig side, og her var avgjørelsen uklok. Ufølsomt og provoserende, sa NKF, og de har rett. I år av alle år var det emosjonelt svaksynt å ribbe kvenene for en så viktig hendelse. Trolig ufølsomt også mot kommisjonens folk, som sikkert tok det som en selvfølge at det i år ble en meget påkostet kvensk konferanse.</p>
<p>Vi har sørgelig ofte skrevet om det samme. Kyniske avgjørelser i kvensk disfavør som ferdig snakket ramler ut av det blå. Den store oppsummeringen gjenstår, men det fins foreløpige svar. Etter vår oppfatning er svaret så langt – sannhetskommisjonen og rapporten inkludert – at fornorskningen med viten og vilje pågår.</p>
<p>Til tider på svært så paradoksalt vis.</p>
<p><em type="italic">Prinsipp og populisme </em></p>
<p>Om få dager strømmer flest mulig av oss til valglokalene. Av alternativene pest og kolera er demokratiet som kjent best, men styreformens akilleshæl er oppslutning. Å delta i valget er å stemme på demokratiet, så vår oppfordring er klar. Sett av tid mandag 11. september, oppsøk ei nærliggende valgurne.</p>
<p>Et spørsmål er om vi som kvener bør foretrekke partier og politikere som har trivelige meninger i forhold til vår sak. Folk som i det minst vet hva en kven er.</p>
<p>I praksis er svaret ja. Som velgere er vi mer flyktige enn før, mer tilbøyelige til å stemme ut fra egeninteresse knyttet til enkeltsaker enn ut fra helhetlig politisk overbygning. Velgerviljen til å stemme uegennyttig og til alles beste har trange kår, partiene har sanset endringen og spinner fart på spiralen med værhanete adferd og ideologisk faneflukt.</p>
<p>Ap lokalt i Alta og motorferdsel i utmark er et eksempel. Partiet som i manges bevissthet har turt å anbefale tannlegen der folket heller vil ha boller, stått fram som den gerhardske definisjonen på ansvarlig styring til alles beste – vil nå ha mye mer kjøring i en allerede nedkjørt natur. Hva skal vi si? Der røk pokalen?</p>
<p>For så vidt ingen stor greie. Det er greit at de selv tar ansvar og fjerner siste rest av trofast velgerillusjon, dessuten har partiet en tyngre fot på bremsen enn gassen i kvensaken.</p>
<p>Nordkalottfolket har synspunkter om kvener, noen av deres toppfolk er det selv. Til gjengjeld vil de ha turbo i utmarka der Ap nøyer seg med å love full fart.</p>
<p>Begge mobber med andre ord kameraten min, og kanskje har mange av oss samme vennskapsforhold til naturen? Vår fremferd mot naturen har å gjøre med glemte greier som definerer oss som mennesker, og vi er avskyelige. Det siste vi trenger er populistisk drahjelp for å fornedre oss ytterligere, til og med ungdommen har gitt opp.</p>
<p>Merk også at fordi vårt forhold til naturen burde vært hevet over politikk, er Ruijan Kaiku minst like partipolitisk uavhengig som vi alltid har vært.</p>
<p>Det trenger heldigvis ikke du være, og det er det fine: Du og bare du avgjør hvor din prinsippgrense går. Og ergo hvor din stemmeseddel i stedet skal havne dersom også ditt parti tar til å anbefale bamsemums når diagnosen tilsier tran.</p>
<p>For det stemmer som det sies: Ved å stemme, bestemmer du.</p>
<p><em type="italic">Forsoning </em></p>
<p><span type="quote">«Hver enkelt må gi litt av sitt eget.»</span></p>
<p><span type="quote">«Med respekt for hverandre kommer man lengst.»</span></p>
<p>Sitatene er fra magasinet du nå leser, det første fra NKF-leder Kai Petter Johansen, det andre fra den komiteen som nå tar sannhets-arbeidet videre. En komité som kraftig har understreket at kvener og norskfinner bør stå sammen og samlet for å nå lengst mulig.</p>
<p>Dette er naturligvis gode råd. Men rådene må ikke tillates å vokse ut av proporsjon og bli til ultimatum. Myndighetenes forsoningsansvar kan ikke stå og falle på eksistensen av innbyrdes uenighet i ulike grupperinger av kvener og norskfinner. Tvert om kan uenighetene i noen grad anses som symptomer på en fornorskningspolitikk som har funket. Og som stadig funker.</p>
<p>Vi advarer komiteen mot å bli husvarme i oppdragerrollen, den er kun et vikarierende og velkjent motiv for å gjøre null og niks. Som om vi er en skokk unger i et bilbaksete; hvis dere krangler får ingen av dere iskrem.</p>
<p>Også kvener og norskfinner må få ta med seg sin håndbagasje på den nasjonale ferga til forsoning. Hvis noen få kilo overvekt betyr å bli hevet i land på nærmeste skjær, må staten heller sette inn romsligere ferge.</p>
<p>Mens tilgivelse kan finne sted usagt og på enmannshånd, krever forsoning at partene har med hverandre å gjøre. I sine videre samtaler og interne drøftinger bør komiteen advares mot å sette likhetstegn mellom begrepet forsoning og det å innfinne seg med. Det at kvener og norskfinner ikke har innfunnet seg med – er jo nettopp medvirkende årsak til at fornorskningen fikk seg et skudd for baugen slik at tilgivelse og forsoning i dag er tema.</p>
<p>Mye å tenke på og til dels forvirrende? Helt klart. Forsoning som begrep er eterisk, har elementer som lett stikker av. Men det går an å skjære gjennom. Vi har gjort det mange ganger før. All akademisk øvelse til side; det kan umulig bli noen holdbar forsoning uten at staten går konkret inn med tiltak og midler. Av høna og egget kommer det først; friske penger og sunne vedtak.</p>
<p>Vedtak omvendt av det de traff i sommer, da Stortinget framsto som kjerringa mot forsonings-strømmen idet de til massiv kvensk protest klubbet gjennom den nye opplæringsloven. Debatten på tinget fant sted den 1. juni, altså samme dag som Sannhetskommisjonen la fram en rapport som understreker betydelig innsats i skolen som kritisk viktig for å berge kvensk. Med andre ord: Knapt før urettens krokodilletårer hadde tørket borte på teateret, skyndte våre folkevalgte seg tilbake til Stortinget hvor de satte fornorskningsskapet skikkelig på plass. Etter vår mening et både pessimistisk og uforsonlig syn på kvenfolket og det kvenske språkets framtid.</p>
<p>Forhåpentligvis er det sånn at komiteen ser lysere på saken.</p>
<p><em type="italic">På tilliten løs </em></p>
<p>I april i år skrev vi at kun 3 av 44 kvenske prosjekter fikk det de søkte om. At 27 søknader i sin helhet ble avslått er så sin sak og bekrefter en kronisk kvensk pengenød som sittende regjering har valgt å gjøre null med. Spørsmålet er hvorfor så mange som 14 av de resterende 17 fikk sine søknadssummer endret?</p>
<p>Vel å merke kun til det verre. En søker ba om 188 000 og fikk 50 000, en annen søkte 360 000 og fikk 75 000. Grellest var Kåfjord kvenforening, de søkte kroner 134 500, og fikk skarve 20 000.</p>
<p>De fleste fikk sine prosjekter kraftig skåret ned, men vi stusser vel så mye på at selv de heldige ble klusset med. Noen med så små summer at man kan spørre seg hvorfor. Som Kventeateret, de søkte kroner 202 500 og fikk 200 000. Et annet prosjekt ble tatt ned fra 74 000 til 70 000, et tredje søkte 134 500 og fikk kroner 130 000. Markeringsbehovet synes til stede i direktoratet.</p>
<p>Folk advarte da kvenske bevilgninger ble fjernet fra Troms og Finnmark fylkeskommune. Til fordel for statlig hold. Man pekte særlig på faren for lav kvensk-kompetanse. Og hvis så var tilfelle, lød hypotesen, så ville et av tegnene være økt vekt på form over innhold i tilskuddsbehandlingen. Altså vektlegging av det søknadstekniske, et område hvor mange kvener føler seg fortapt, men hvor statens kompetanse er sterk. Vi mener å se at det kan ha gått troll i ord. Staten ga en uforbeholden tommel opp til kun 7 prosent, i hele 93 prosent festet man ikke full tillit til de kvenske prosjektene.</p>
<p>Og verre skal det bli. Linjen direktoratet virker å ha lagt seg på, med å hel-innvilge ytterst få og kutte til dels brutalt i resten, lærer nemlig kvenene en ting: Skal du ha håp om få det du trenger til prosjektet ditt, må du søke det dobbelte av hva du trenger.</p>
<p>Med andre ord ei linje som oppfordrer til sjelesalg via søknadsuredelighet. Slik sett er direktoratets system selvforsterkende: Gledesdrepende, tids-ødeleggende og etsende på gode intensjoner, det genererer hva det trenger for å dominere.</p>
<p>Kvenene synes henvist til å bruke stadig mer av sin tid for stadig mindre penger. Vi finner tiden moden til å rose dem som lar være å delta, som misliker tanken på nedstøvet kryping foran byråkratiske føtter. Folk som kjører sine prosjekter uten å kaste vekk tiden på å søke støtte. Det er ikke gitt at sånne ildsjeler av den grunn blir fattigere.</p>
<p>Fattigdom kan som kjent måles på flere måter.</p>
<p><em type="italic">Si fra </em></p>
<p>I boktrykkingens barndom var det en kort stund mulig å lese samtlige bøker som ble trykket og utgitt. En totaloversikt som nå, gitt dagens skrivekløe, er umulig inntil det utenkelige.</p>
<p>Likedan med kvensk litteratur. Det er ennå mulig å holde tritt, altså sluke unna det allerede utgitte og plukke med seg det som fortløpende utgis, men prøv samme øvelse om et par, tre generasjoner.</p>
<p>Samme bilde gjelder for Ruijan Kaiku og kvensaken. Vi har før hatt som målsetting å få med oss alt som rører seg, og lar oss stadig forlokke av tanken om å få med det aller meste. Samtidig ser vi den nærme seg, dagen da det blir uråd fordi for mye foregår.</p>
<p>Årets Kvenfolkets dag er et godt eksempel. Det skjedde rekordmasse, på rekordmange steder. Skulle vi som avis snappet opp og meldt videre alle hilsninger og alt som ble skrevet og sagt i anledning dagen, ville vi knapt hatt tid til å gjøre noe annet. Da ville Ruijan Kaiku blitt redusert til en meldingstjeneste, populært kalt sosiale medier eller i beste fall et slags kvensk NTB.</p>
<p>Som redaksjon ønsker vi å presentere våre egne bærende saker, naturligvis iblandet alt det som til enhver tid må videreformidles idet informasjon ut til folket også ligger i vårt samfunnsoppdrag. På den store dagen ønsket vi dessuten å delta der ute, blant feststemte folk, på de arrangementene redaksjonen evnet å rekke over. Vi var til synlig til stede i Bergen, Tromsø, Storfjord, Nordreisa, Alta og Vardø, noe vi er godt fornøyd med selv om kongstanken stadig er å være til stede over alt.</p>
<p>Men, det er et men. I en tid hvor kvensaken vokser seg så omfangsrik og så mangslungen at full oversikt er uråd, er vi i økende grad avhengige av at våre lesere tar kontakt med det de har på hjertet. Hyggelig saker, så klart, men også trasige ting. Et godt eksempel var i forrige utgave, da Andreas Collins fra Nordreisa og Oslo kontaktet oss om det han oppfattet som kritikkverdige forhold (se ruijan-kaiku.no 14. mars 2023. Og selv sto åpent fram om det. Slik også Svanhild Wilhelmsen fra Børselv gjorde, da hun for et år siden sa fra om det hun oppfattet som kritikkverdige forhold (se ruijan-kaiku.no 2. mai 2022.</p>
<p>Vi i Ruijan Kaiku er ikke tankelesere, vårt samfunnsoppdrag knyttet til å avdekke og synliggjøre kritikkverdige forhold lar seg vanskelig løse uten åpne kilder, folk som velger å si fra. Det er et tap for ytringsfrihet og demokrati dersom slike forhold går ubelyst hen, fordi ingen tok ubehaget ved å stå fram.</p>
<p>Det er viktig å melde videre triviell og trivelig informasjon, men Ruijan Kaiku vil mer. Vi vil være til stede for våre lesere i finvær og uvær, i tykt og tynt. Til det trenger vi din hjelp. At du sier fra.</p>
<p>Riktig god vår og forsommer.</p>
<p><em type="italic">Våge å tenke stort </em></p>
<p>Kvenfolket scorer lavt på kravstor-barometeret. Kanskje vi burde sikte høyere? Klekke ut større planer? Sannheten seiler vår vei i form av en viss rapport i juni, like greit at vi på forhånd løfter noen store spørsmål.</p>
<p>Det har Ruijan Radio og Ruijan Kaiku gjort. I rekken av ting man som kven kan ønske seg, har vi valgt oss ut fire store, som vi har presentert for en del folk og bedt dem si noe om.</p>
<p>Er det kvenske språket beskyttet på øverste nivå, nivå tre, om ti, femten år? Kan det kvenske kulturlivet se fram til årlig happening i form av egen melodifestival, kvensk Melodi Grand Prix? Når det gjelder politikk, har kvenene fått på plass sitt eget Kventing? Og til sist på det økonomiske feltet, har kvenene et samlet årlig budsjett på minst 200 millioner kroner?</p>
<p>Liten tvil om at vi har tenkt stort. For stort, vil noen si. Men da skal vi huske at forhold som i dag framstår som dagdrøm og utopi, kan være realitet og til dels selvfølgelighet i nokså nær framtid. Samefolkets rivende vekst og anerkjennelse i vår moderne tid er et fremragende eksempel på det.</p>
<p>Hva mener du som leser om våre fire store? Er 2035 for tidlig for etableringen av Kventinget? Har vi i 2035 tilstrekkelig med kvenske artister til å arrangere historiens første kvenske melodifestival? Pengene da, hvor mye bør egentlig en stor og landsomfattende nasjonal minoritet som kvenene ha å rutte med? Er 200 millioner for mye forlangt? For lite? Og språket, vil myndighetene innen 2035 ta på seg merarbeidet ved å gi kvensk den sterkeste beskyttelsen som finnes?</p>
<p>En annen sak som også kan nevnes, er urfolksstatus. Og kvensk i skolen. Kanskje har vi seks store, mye mulig enda flere. Er man først et folk, er det mye som skal på plass.</p>
<p>Vår anbefaling nå i de siste tre månedene før kommisjonsrapporten, er å våge å tenke stort på kvenenes vegne. Og formidle våre drømmer og krav videre til omverden, si dem høyt til myndighetene og til det norske folket.</p>
<p>Sånn at alle i det minste er enige om hvor den kvenske lista ligger.</p>
<p><em type="italic">We are seiling </em></p>
<p>Selv om køen er lang av folk som hevder noe annet, verken kunsten eller livet har fasit. Begge har bare anbefalinger i form av sunne leveregler og god estetikk. Anbefalinger som heldigvis omfatter kvenfolket. Hva har så det med fisketur å gjøre, kan man saktens spørre?</p>
<p>Jo, relevansen er at de færreste verken kan eller vil dra kloden rundt i jakten på makrellstørje, makohai og andre eksotiske giganter. De fleste nøyer seg med den gode gamle småseien på fjorden, eller hjemlige ørret-pilten på fjellet. Vi drømmer så klart om noe større, men realiteten er at livet er som en gjennomsnittlig fisketur; smålåten fangst på velkjente stier.</p>
<p>Samme med kunsten: De færreste verken kan eller vil stirre i timevis på verdens underverker – langt mindre bruke livet vårt på å prøve å lage dem – også kvener flest trives best med noe mindre kravstort.</p>
<p>Nemlig kulturen. Med sine sterke konsentrasjonsvansker og nådeløse livslykke er hun kunstens hyperaktive og nær irriterende inkluderende lillesøster. Med sitt smittende smil klarer hun å få folket med på lag på et vis som kunsten aldri kan.</p>
<p>Så der har vi det. Rockestjerne og Rembrandt og hva så? Livet og kunsten er egentlig mest småsei og kultur.</p>
<p>Relevansen er også den at hvis du etter langt om lenge skulle få en fisk, så er sjansen stor for at du setter ekstra pris på den fisken. Det er den eneste du har, og det er som kjent bedre med en sei i hånda enn ti på taket.</p>
<p>Men hvis det brått løsner på fisketuren din og du får mange fisk, stampen full av sei, hva skjer da med den første-fisken? Jo, den synker i popularitet i dine øyne, inntil du har mest lyst til å hive hele første-fisken til måsen fordi du har fått mange som var mye finere.</p>
<p>Når det gjelder livet og kunsten, så har kvenfolket nettopp begynt å fiske. Vi forventer ingen makrellstørje på et halvt tonn, men i hvert fall en fisk like fin som den seien naboen fikk i sin andedam her forleden. Tror vi da. Vi er noe usikre på om den kvenske fisken er bra nok. Den er i det minste fersk, knapt noen har like nytrukket sei.</p>
<p>Vi som surrer her i det kvenske livet og i den kvenske kulturen. Ferske fiskere usikre på fangsten: De tekstene vi skriver, de bildene vi maler, musikken vi lager og teaterforestillingene vi setter opp, hvem vi er og hvor vi skal. Som kvenfolk har vi få faste fiskeplasser, vannene på fjellet er ukjente, vi kaver en smule i tanga og i buskaset.</p>
<p>Da kjennes det ekstra trygt og godt når også kvener lander fisk som ingen kan kimse av.</p>
<p>For eksempel Åsne Kummeneje Mellem da hun ble inntatt på Høstutstillingen 2023. Om verket <span type="quote">«I Never Learnt my Mother Tongue»</span> brukte en kunstkritiker i NRK ord som <span type="quote">«vakre folder»</span> og at hun likte <span type="quote">«de varme jordfargene i uttrykket»</span>.</p>
<p>Det var en real storsei. Den bekrefter og oppmuntrer.</p>
<p>Skitt fiske ønskes alle.</p>
</body></document>
