<document xml:lang="nob" id="no_id"><header><title/><genre code="news"/><author><unknown/></author><year>2021</year><wordcount>335</wordcount><conversion_status type="standard"/><availability><license type="standard"/></availability><origFileName>/Users/thomas/Desktop/for_tidlig_for_nasjonen.docx</origFileName><parallel_text xml:lang="fkv" location="liijan_varhainen_olla_oma_kansa.docx"/><metadata><uncomplete/></metadata><version>XSLtemplate $Revision: 187360 $; file-specific xsl  Revision; common.xsl  $Revision$; </version></header>
<body>
<p><em type="italic">For tidlig for nasjonen? </em></p>
<p>I Ruijan Kaikus hektiske dekning av begivenhetene den 16. mars i år, endte vi ved en anledning med å skrive kvenenes nasjonaldag i stedet for det mer innarbeidete kvenfolkets dag. Selv om formuleringen virket å være grei for det store flertall av våre lesere, fikk vi reaksjoner på at det burde vi ikke skrive.</p>
<p>Spørsmålet er derfor om kvenene kan og bør omtale dagen sin også som en nasjonaldag? Slik at det snart kan bli både stuerent og valgfritt å si kvenenes nasjonaldag og kvenfolkets dag.</p>
<p>Selv om vi sier ja til en eventuell debatt om saken, er det greit å minne om at dette hjulet er funnet opp før. I dag heter det nemlig ikke kun samenes nasjonaldag, men valgfritt også samefolkets dag.</p>
<p>Store statlige instanser som Regjeringen og NRK målbærer i dag valgfriheten, og da sistnevnte i februar 2018 skrev om saken, støttet de seg blant andre til Språkrådet. Det er lett å anta at bruken av ordet nasjon forutsetter en egen nasjonalstat, men nasjon betyr ganske enkelt kun en gruppe mennesker med felles historie, kultur og språk, minnet NRK om:</p>
<p><span type="quote">«Nasjon blir brukt i begge betydninger. Nasjon knytter seg både til det å ha identitet som folk og det å være et land eller en stat»</span>, siterte de Språkrådets seksjonssjef Daniel Ims.</p>
<p>Ruijan Kaiku har etter alt å dømme sine ord i behold, dersom vi alternativt omtaler kvenfolkets dag som kvenenes nasjonaldag. Likevel kommer du neppe til å se det ofte i våre spalter, fordi vi enn så lenge velger det som kjennes mest naturlig; kvenfolkets dag.</p>
<p>På sikt håper vi derimot at ordet nasjonaldag vil føles mindre kunstig, slik at også vi kan si som Ole Brumm: Ja takk, begge deler. For øvrig vår holdning i de fleste tilfeller hvor kvener diskuterer ulike varianter av ord for det samme. Slik vi ser det har vi nemlig ingen ord å miste. Vi har bare ord å finne. Nasjonaldag – kansalispäivä på kvensk – er definitivt ett av dem.</p>
</body></document>
