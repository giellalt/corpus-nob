<document xml:lang="nob" id="no_id"><header><title/><genre code="news"/><author><person firstname="Arne" lastname="Hauge" sex="unknown" born="" nationality=""/></author><year>2021</year><wordcount>431</wordcount><conversion_status type="standard"/><availability><license type="standard"/></availability><origFileName>/Users/thomas/Desktop/slitasjen.docx</origFileName><parallel_text xml:lang="fkv" location="kulumista.docx"/><metadata><uncomplete/></metadata><version>XSLtemplate $Revision: 187360 $; file-specific xsl  Revision; common.xsl  $Revision: 154948 $; </version></header><body><p><em type="italic">Slitasjen </em></p>
<p>Også på tampen av 2021 kunne vi publisert fjorårets novemberleder i reprise. <span type="quote">«Nok et kvensk uår»</span>, meldte vi da, og siktet til kvenfolkets statlige økonomiske rammebetingelser. Vi har bevisst unngått <span type="quote">«pengehakk i plata»</span>, men en gang i året må det være lov å spørre: Hvor lenge ser myndighetene for seg at landets største nasjonale minoritet må vente på reelle midler til drift?</p>
<p>Knapt noen folkegruppe her til lands produserer mer for mindre enn kvenene, spørsmålet er hvor lenge de orker? Kvenungdommens arbeidsordre knyttet til den utlyste stillingen som ungdomsmedarbeider tjener som godt eksempel. Lista var lang nok til å fylle to hele stillinger, Kvääninuoret har midler til ei femtedels. Lista var også seriøs, den handlet om langt mer enn å vedlikeholde foreningens status quo og ha det gøy som ung, men om å bidra til revitalisering, bidra til å løfte et helt folk inn i framtiden.</p>
<p>De mener kort sagt alvor med sin satsing, men for å legge stener til en byrde som i utgangspunktet er i største laget for unge skuldre, nøles og avventes det med midler i samsvar med oppgaven. Vi mener det er trist og på vei til å bli en skam at myndighetene lar være å belønne så flittig nasjonal minoritetsungdom med faste, reelle og rause driftsmidler. Midler som synliggjør at staten setter handling bak sin lovnad, en lovnad som heter revitalisering.</p>
<p>Penger alene kan neppe løse oppgaven, men penger er den manglende komponenten for å få det til. Den andre komponenten heter initiativ og vilje, nemlig den betydelige kvenske oppbyggingen vi i dag ser rundt et relativt begrenset antall enkeltpersoner og -institusjoner. Men det er i lengden tungt å drifte for så lite at mye i praksis skjer på dugnad. Også kompetansehevingen rammes, den som i dag trengs så folk kan bli bedre i kvensk og mer aktuelle for alt som må gjøres. <span type="quote">«Alene-på-kvenkontoret»</span> er i ferd med å bli regelen, det som skulle være statlig satsing føles i praksis som nedbygging. Ingen hemmelighet at også Ruijan Kaiku kjenner på det samme. Slitasjen er i dag for stor.</p>
<p>Riset bak speilet er tap av potensielle arbeidsplasser og verdiskaping, tap av bolyst og tapt bosetting i landets nordlige grensestrøk. Kvenene har så mye de vil bidra med, men såkornet uteblir.</p>
<p>Vi prater kan hende for døve ører, også nå i desember 2021. Kanskje kommer det til og med en minister med innlegg som forteller hvor mye penger kvenfolket tvert om får. Særlig hvis man medregner statens bevilgninger til skolegang, veibygging, innkjøp av nye torpedobåter, bygging av operaer, den slags satsing som også kvenfolket nyter godt av.</p>
</body></document>
