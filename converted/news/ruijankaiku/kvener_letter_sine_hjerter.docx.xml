<document xml:lang="nob" id="no_id"><header><title/><genre code="news"/><author><unknown/></author><year>2021</year><wordcount>378</wordcount><conversion_status type="standard"/><availability><license type="standard"/></availability><origFileName>/Users/thomas/Desktop/kvener_letter_sine_hjerter.docx</origFileName><parallel_text xml:lang="fkv" location="kvaanit_kevittaavat_sydankuorma.docx"/><metadata><uncomplete/></metadata><version>XSLtemplate $Revision: 187360 $; file-specific xsl  Revision; common.xsl  $Revision$; </version></header>
<body>
<p><em type="italic">Kvener letter sine hjerter </em></p>
<p><span type="quote">«Det er større pågang med å få dele sin personlige historie muntlig gjennom intervju enn det vi forventet. Akkurat nå har vi venteliste.»</span></p>
<p>Det kunne Sannhets- og forsoningskommisjonen melde i juni i år, bakgrunnen var at Stortinget vendte tommelen opp for en utsettelse på ni måneder. En ekstra <span type="quote">«sannhetsgraviditet»</span> som vi er trygge på at kommisjonen utnytter på aller beste vis. Vi ser samtidig liten grunn til å riste oppgitt på hodet over tidstapet, tvert i mot tolker vi det som et kvalitetstegn at Høybråten og co valgte å innse korona-realiteten, krabbe til korset og be om mer tid.</p>
<p>At det nå er kø og venteliste for å slippe til med muntlige fornorskningserfaringer, skal heller ikke ta motet fra folk. Så ta kontakt og ting deg tid hos kommisjonen, lyder vår gjentatte oppfordring. Det er for øyeblikket lite på det kvenske feltet som er viktigere, enn at din eventuelle historie om fornorskning og urett blir hørt og gjort kjent.</p>
<p>At din historie kanskje har likhetstrekk med andres historier, er heller ingen svakhet. Det er tvert i mot en styrke. Jo flere som bevitner det samme, jo mer troverdig og sannsynlig er historien. Og tilsvarende verre å overse når regnskapet skal gjøres opp, i form av en forhåpentligvis meget grundig og åpen politisk prosess etter 1. juni 2023, den nye leveringsfristen for kommisjonens rapport.</p>
<p>Vi har før sagt at rapporten vil måtte føre til konkret og betydelig statlig handling også overfor det kvenske folket. En antakelse vi stadig støtter oss til. Så selv om det kanskje føles som om vi er inne i en viss kvensk dvale med relativt begrenset aktivitet, så registrerer vi at det skjer mye i kulissene. Kommisjonen har fått inn 370 personlige historier og flere strømmer inn, og mengden kvenske gründere og gode planer synes større enn før.</p>
<p>Pandemien stakk riktig nok tykke kjepper i hjulene for festivallivet – for de gode kvenske møteplassene og for den sterke framdrift og det moment vi opplevde at saken hadde, fram til nyåret 2020. Likevel ser vi grunn til håp, vi har klokkertro på at kvenene vil nå langt.</p>
<p>Derfor velger vi å holde humøret oppe og troen på saken varm. Fortsett det gode arbeidet, ditt bidrag er viktig. En god høst ønskes alle.</p>
</body></document>
