<document xml:lang="nob" id="no_id"><header><title/><genre code="news"/><author><person firstname="Arne" lastname="Hauge" sex="m" born="" nationality="NO"/></author><year>2021</year><wordcount>375</wordcount><conversion_status type="standard"/><availability><license type="standard"/></availability><origFileName>/Users/thomas/Desktop/det_er_typisk_norsk_å_vare_kven.docx</origFileName><parallel_text xml:lang="fkv" location="se_oon_tyypilista_norjalaista_olla_kvaani.docx"/><metadata><uncomplete/></metadata><version>XSLtemplate $Revision: 187360 $; file-specific xsl  Revision; common.xsl  $Revision$; </version></header>
<body>
<p><em type="italic">Det er typisk norsk å være kven </em></p>
<p>I dette magasinet kan du lese om studenten fra Oslo som straks hun så på saken, fant kvenske røtter. Og da Ruijan Kaiku nylig hanket inn en ekstern og kjempenorsk journalist til et kvensk prosjekt, fant også han det samme.</p>
<p>Det skjer for ofte til å være tilfeldig. Må man som ruijaværing gå i seg selv, så dukker det gjerne opp kvensk bakgrunn.</p>
<p>Vårt inntrykk er at potensialet for nye kvener er større enn før antatt. Det burde bli undersøkt, i en masteroppgave eller tilsvarende, hvor mange som blant et visst antall tilfeldig utvalgte personer har kvensk slektsbakgrunn.</p>
<p>Det er i dag lite i veien for å stå fram som kvensk, en hederstittel slik vi ser det, men identiteten verken bør eller skal påtvinges folk. Man må selv ville det, ut fra frivillig tilhørighet og ikke påtvunget genetikk.</p>
<p><span type="quote">«Jeg valgte å bli noe jeg uansett ville vært»</span>, har vi klokelig hørt det bli sagt. Av en finnmarking som i voksen alder tok tilbake det fornorskningen stjal da hun var liten.</p>
<p>Og det er viktig å huske: Var det ikke for fornorskningens nådeløse klo, så fantes det i dag mange flere kvener. Mye mulig ville det krydd av dem, det får vi aldri vite.</p>
<p>Vel å merke, i dag snakker vi om avfornorskning, ikke om avnorskning. Det er to ulike ting, ganske enkelt fordi man som nypreget kven naturligvis beholder sin unike verdi som norsk. Det er, satt på spissen, typisk norsk å være kven. Og fordi få ting bidrar mer til det typisk norske enn det typisk norske, så er dagens avfornorskning et viktig element i redusert avnorskning. Altså et gode også for nasjonens samlede identitet.</p>
<p>Mer eller mindre lykkelig uvitenhet er ikke for alle, så bli en kven før det er for sent, lyder vår oppfordring for 2021. Hør med noen som kan tenkes å vite hvem de er, foreldre og besteforeldre, eller få nettbasert slektsgransking til å lafte sammen to pluss to og belyse om også du er en kvensk kongle på ditt eget slektstre.</p>
<p>Da gjenstår det bare å blåse på fingrene og krysse dem for passelig mengde nysnø fra himmelen, slik at kvener og andre kan få satt spor etter seg også i 2021.</p>
</body></document>
