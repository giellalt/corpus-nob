<document xml:lang="nob" id="no_id"><header><title/><genre code="news"/><author><unknown/></author><year>2021</year><wordcount>716</wordcount><conversion_status type="standard"/><availability><license type="standard"/></availability><origFileName>/Users/thomas/Desktop/spagaten_er_forbigående.docx</origFileName><parallel_text xml:lang="fkv" location="spagaatista_tullee_loppu.docx"/><metadata><uncomplete/></metadata><version>XSLtemplate $Revision: 187360 $; file-specific xsl  Revision; common.xsl  $Revision$; </version></header>
<body>
<p><em type="italic">Spagaten er forbigående </em></p>
<p>Med relativt lite folk og svært små midler skal kvenfolket klare to ting på samme tid. Ta vare på det som har vært, og skape det som skal bli. En lei spagat, sikkert typisk for alle folkeslag som har blitt forsøkt utradert i språk og kultur.</p>
<p>Grovt sett har veteraner med furete never tatt seg av det første, og ungdom med visjoner det andre. Men når den siste stabeisen har tatt kvelden og øksa stadig ligger ved treets fot, ser jyplingene for seg å plukke den opp? Hive seg i kast med lafting og båtbygging, restaurering og nybygging, slik at kvenenes materielle kulturarv tas vare på?</p>
<p>Ungdommen fikser framtiden, de har lite annet valg. Men når gamlegutta er borte og all den tid kvenfolket har for få ressurser til å ha to tanker i hodet samtidig, hvem skal fikse fortiden? Hugge tak i nevnte øks og håndlafte i vei etter gammel oppskrift, nagle og spunse og spleise og esse i essa og hva det nå heter alt sammen, som var så viktig å kunne før i tiden.</p>
<p>Neppe ungdommen, kan man tenke. De er jo så moderne av seg. Vil nok helst bare sysle med kontor-kvenkultur, slippe å fryse og få vannblemmer på fingrene og heller gjøre ting som er viktige for framtiden. Til alt hell har vi en innvending. Nemlig om det egentlig er et pluss for kvenfolket at ungdommen deres er påfallende opphengt i fortiden?</p>
<p>Her minner vi om forskjellen mellom fortid og framtid: Kun en av dem er et evigvarende prosjekt. Det fins en grense for antall laftete hus, grense for mengde gammelt som fins. Og selv om det neppe føles slik for kulturminne-heltene som kjemper for å redde stumpene av kvensk materiell kulturarv: Fjøs og buer, hus og naust; jobben har en sluttdato.</p>
<p>Vi mener signalene fra fylkeskommunen og riksantikvaren i så måte er gode. Bedre enn på lenge. Veteranene skal få hjelp, prosjekter er i gang. Kvenske kulturminner, det lille som er igjen, skal tas vare på for ettertiden. Systemet skal sørge for det.</p>
<p>Det har de lovet, det skal de holde. Spagaten vår er forbigående, også den kvenske fortiden skal falle til ro. Slik at også vi kan samle bena, og gå videre.</p>
<p><em type="italic">Gravkors </em></p>
<p>Tidens tann gnager, selv på noe så fint og viktig som våre gravminner. Minnet burde helst vært stelt med og tatt vare på, men enten er det ingen igjen som kan gjøre det, eller så bor de for langt unna. Gamle gravminner kan betraktes som kulturminner, og landet rundt fins det mange slike som lider under manglende pleie og omsorg.</p>
<p><em type="italic">Ny mote </em></p>
<p>Symbolikk, mon tro? At landet vårt snart skal snø ned? Eller at vi har vært gjennom strenge tiltak mot koronavirus? Ytringsfriheten kanskje, Nobels fredspris til modige journalister? Kanskje kvenene, at fornorskningen hektet på dem munnkurv så de ble til det tause folket? Eller at det er så bikkjekaldt på fjellet at nordlysforsker Kristian Birkeland på Halti burde hatt buff?</p>
<p><em type="italic">Snegl </em></p>
<p>Ofte på fjelltur tenker man på hvordan det skal gå med det kvenske. Kvensk revitalisering, grubler man på.</p>
<p>På en slik tur kom vi over denne krabaten, den krysset ødemarken i mye den samme farten som farten i det vi tenkte på. Et fint bilde på følt frustrasjon.</p>
<p>Men det var en hyggelig snegl, vi krysser fingre for at også den kommer seg trygt fram. I framtiden en vakker dag.</p>
<p><em type="italic">Hell og lykke </em></p>
<p>Hesten har alltid vært en viktig del av livet på kvenske rydninger og gårder.</p>
<p>Men til slikt hardt arbeid trengtes det solid fottøy, og her ser vi et velbrukt eksemplar med tilhørende nagler.</p>
<p>Hesteskoen betyr hell, sikkert også derfor de la den i vindusposten, de flinke folkene som styrer med Tørfoss kvengård i Reisadalen.</p>
<p><em type="italic">Gamme </em></p>
<p>Her ser vi en flott klassisk gammekonstruksjon – i sterk kontrast til kvenenes tradisjonelle lafting. Byggeskikkene er vesentlig forskjellig, blant annet med helt andre dimensjoner på virket der lafteteknikker ble brukt for å føye dem sammen. Dette eksempelet er fra Kvænangen i Nord-Troms.</p>
<p><em type="italic">SOMMERFUGGEL I STEINLAND </em></p>
<p>Kan du se den? Neslesommerfuglen? Fløyet til 900 meter over havet og nær forsvunnet i kald og hard kuppel-ørken. Blant våre mest vanlige sommerfugler, men kjært barn mange navn, for denne vakre har to vitenskapelige <span type="quote">«fornavn.»</span> Nymphalis eller Aglais, slektsnavn urticae. Nokkosperhonen på finsk, polttiaispörhönen på kvensk.</p>
</body></document>
