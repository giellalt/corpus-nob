<document xml:lang="nob" id="no_id"><header><title/><genre code="news"/><author><unknown/></author><year>2020</year><wordcount>375</wordcount><conversion_status type="standard"/><availability><license type="standard"/></availability><origFileName>/Users/thomas/Desktop/nok_et_kvensk_uår.docx</origFileName><parallel_text xml:lang="fkv" location="taas_yksi_noyravuosi_kvaaniile.docx"/><metadata><uncomplete/></metadata><version>XSLtemplate $Revision: 187360 $; file-specific xsl  Revision; common.xsl  $Revision$; </version></header><body><p><em type="italic">Nok et kvensk uår </em></p>
<p>Når kunne vi sist melde en virkelig god kvensk nyhet? Vi strever med å minnes. Det må i så tilfelle være Sannhetskommisjonens uttalte og vedvarende interesse også for den urett som ble begått mot kvenene. Men om erkjennelsen vil bli fulgt opp med politisk handling, gjenstår som kjent å se. Nå som før; kvenene virker å være tvunget til å leve på vent.</p>
<p>Også økonomisk på vent, etter at Høyres Jan Tore Sanner i høstens forslag til statsbudsjett for 2021 foreslo det som i praksis var en stagnasjon i revitaliseringen av kvenenes språk og kultur. Igjen skulle kvenfolkets hovedutfordrer – tiden – gis de beste vilkår.</p>
<p><span type="quote">«Mange trodde at 2020 var året da satsingen på det kvenske skulle ta av»</span>, skrev vi i fjor på denne tiden, i en avventende leder som dessverre måtte kjøres i reprise i år. Og trolig var det for optimistisk da vi omtalte myndighetenes manglende satsing slik:</p>
<p><span type="quote">«Vi velger å tro at det i «hvileskjær»</span> ligger en forventning om at Sannhetskommisjonens konklusjoner vil bane vei for langt bedre økonomiske vilkår for kvenene som folk.»</p>
<p>I ettertid har vi dessverre innsett at kvenfolket kanskje ikke har råd til å vente til kommisjonen er ferdig. Språket er snart borte, kultursatsingen spinner i motbakke. Kun en haste-revitalisering for et par år siden kunne muligens reddet situasjonen, men staten sa – og sier – stadig nei.</p>
<p>Året 2020 og sannsynligvis også store deler av 2021 vil gå inn i historien som perioden da <span type="quote">«alle»</span> fikk statlig økonomisk omsorg – unntatt kvenene som eget folk betraktet. Derfor er våre forhåpninger for tiden borte. Beklager at vi et øyeblikk lar pessimismen ta overhånd, men den statlige seigpiningen begynner å ta på.</p>
<p><span type="quote">«Det virker som om Stortinget passivt aggressivt lar den kvenske/norskfinske kulturen gå til grunne,»</span> siterte vi Kvenlandsforbundet på i fjor, da anledningen var eksakt den samme: Et statsbudsjett med vekslepenger til kvenfolket.</p>
<p>Vi var likevel betinget positive, på denne tiden i fjor. Vi skrev at det gjenstår å se, om glasset er halvtomt eller halvfullt. Vi drømte nemlig om en storsatsing i 2021.</p>
<p>Vel, nå har vi sett. Det ble ingen storsatsing i år heller. Igjen beklager, men glasset virker å være halvtomt.</p>
<p>Vi ønsker likevel våre lesere en god senhøst.</p>
</body></document>
