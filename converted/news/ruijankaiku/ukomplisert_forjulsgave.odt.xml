<document xml:lang="nob" id="no_id"><header><title/><genre code="news"/><author><unknown/></author><year>2020</year><wordcount>331</wordcount><conversion_status type="standard"/><availability><license type="standard"/></availability><origFileName>/Users/thomas/Desktop/ukomplisert_førjulsgave.docx</origFileName><parallel_text xml:lang="fkv" location="helppo_joulunetuaijan_skenkki.odt"/><metadata><uncomplete/></metadata><version>XSLtemplate $Revision: 187360 $; file-specific xsl  Revision; common.xsl  $Revision$; </version></header><body><p>Ukomplisert førjulsgave</p>
<p>Saken gjelder muligheten til å lese Alf Nilsen-Børsskog på norsk. Helst før Dovre faller. Kvener og andre vil ha tilgang, både av litteraturfaglige og <span type="quote">«leselystne»</span> grunner. Er det godt skrevet? Er det spennende? Tro det eller ei, men vi har ennå ingen fasit. For få har lest ham til å gi sikre svar.</p>
<p><span type="quote">«Børsskog til norsk? Nei, det er ganske komplisert å få til.»</span></p>
<p>Har vi fått til svar, de gangene vi har spurt kvener om saken. Selve oversetterjobben er grei nok, der står det kun på penger og kompetanse, men så var det dette med forlag og rettigheter til originalverket da. Jurister og andre fallgruver.</p>
<p>Vi har lenge akseptert svaret. Og like lenge unnlatt å gjøre det innlysende: Kontakte dem som sitter på rettighetene.</p>
<p>Iđut forlag. Et lite forlag med mange titler, de sto Nilsen-Børsskog nær da han levde, og ga ut den kvenske forfatterhøvdingens Elämän jatko.</p>
<p>Svaret fra Iđut kan du lese i dette magasinet, og vi kan røpe at det er sympatisk lesning. Vi sporet ingen motvilje, en avtale framsto som en formalitet å få i stand.</p>
<p>Så der har vi det. Ballen svever ikke omkring i en eller annen sfære av juss og forgangen uenighet, ballen ligger pent i ro. På kvensk banehalvdel.</p>
<p>Vi forstår godt at Iđut oppfordrer andre til å ta seg av oppgaven. De har nok å sysle med, knyttet til en portefølje av bøker som også har stevnet bort fra det kvenske feltet. Men hva så med kvenske aktører? Ser vi en mangel på kvensk initiativ?</p>
<p>Her dropper vi raljeringen. Det er snart jul, men først og fremst fordi også vi gikk rundt og trodde det var så komplisert. Det er det altså ikke. Det er bare dyrt og arbeidskrevende, altså en type veisperring som kvenene er vant til å snuble seg over.</p>
<p>Med det sier vi takk for den hyggelige førjulsgaven fra folkene i Iđut forlag, og ønsker kvener og alle andre framtidige lesere av Nilsen-Børsskog ei riktig fin høytid.</p>
</body></document>
