<document xml:lang="nob" id="no_id"><header><title/><genre code="facta"/><author><unknown/></author><year>2007</year><wordcount>274</wordcount><conversion_status type="standard"/><availability><license type="standard"/></availability><multilingual/><origFileName>http://www.lassagammi.no/offisiell-aapning-av-lassagammi.4448222-97567.html</origFileName><parallel_text xml:lang="sme" location="lassagammi-almmola-rahpan.4448224-97567.html"/><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision$; </version></header>
<body>
<p>Offisiell åpning av Lásságámmi - Stiftelsen Lásságámmi</p>
<p type="title">Offisiell åpning av Lásságámmi</p>
<p type="title" xml:lang="nno">Pressemelding 20. juli 2007</p>
<p>Forfatteren og multikunstneren Nils-Aslak Valkeapää døde i november 2001, men kunsten hans lever videre. Nå åpner Stiftelsen Lásságámmi Valkeapääs bolig i Skibotn for kunstnere og forskere.</p>
<p>Stiftelsen Lásságámmi blei oppretta i 2004, og har som hovedformål å ta hand om og fremme den kulturelle og åndelige arven etter Nils-Aslak Valkeapää. I tråd med hans egne ønsker vil stiftelsen forvalte arven etter den ånd og filosofi som fremkommer i hans arbeider og utgivelser.</p>
<p>Lásságámmi, Valkeapääs nye hjem og atelier, med nærhet til naturen og fuglene, gjenspeiler hans holdning til livet. Han bygde et hjem for <span type="quote">”Solen min far”</span> og <span type="quote">”Jorden, livets mor”</span> som er sentrale skikkelser i hans forfatterskap og kunst. I dette huset skulle også han selv, Eaidánas ealli bo, og det skulle være det sted som samlet og huset hans kunstneriske produksjon. Denne boligen skal nå offisielt åpnes som kunstner- og forskerbolig i forbindelse med Kronprinsparets besøk i Nord-Troms 28. august 2007. Etter dette vil Lásságámmi stilles til disposisjon for kunstnere eller forskere i inn- og utland som har samisk fokus i sitt arbeide.</p>
<p>Boligen kan leies for opphold på 1 til 3 måneder til en leiepris á kr. 1.000,- per måned. Styret stiller seg fritt til å vurdere søkerne på et bredt grunnlag, og de som ønsker et opphold i boligen i løpet av 2007 eller 2008 kan sende en kortfattet, begrunnet søknad til Stiftelsen Lásságámmi, Storfjord kommune, 9046 Oteren innen 15. september 2007. Mer informasjon finnes på stiftelsen egne hjemmesider www.lassagammi.no.</p>
<p>Kontaktpersoner:</p>
<p>styreleder Willy Ørnebakk tlf. 911 74 752</p>
<p xml:lang="nno">sekretær Maria Figenschau tlf. 982 89 091</p>
</body></document>
