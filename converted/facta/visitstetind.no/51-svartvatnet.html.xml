<document xml:lang="nob" id="no_id"><header><title>Visit Stetind: Klatring &amp; Turer: Svartvatnet</title><genre code="facta"/><author><unknown/></author><wordcount>215</wordcount><conversion_status type="standard"/><availability><free/></availability><submitter name="Kevin Brubeck Unhammer" email="unhammer@fsfe.org"/><multilingual><language xml:lang="nob"/></multilingual><origFileName>http://www.visitstetind.no/no/klatring_turer/51-svartvatnet.html</origFileName><parallel_text xml:lang="smj" location="51-svartvatnet.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Turen opp til Svartvatnet</p>
<p>Unni Skoglund</p>
<p>Fra parkeringsplassen ved Kongssteinen er det lett å finne stien som leder opp mot det mektige fjellet. Første del av stien går gjennom småskog. Langs stien slynger Storelva seg, i tillegg til en rekke små bekker. En kan dermed fylle opp drikkevann underveis.</p>
<p>Hele tiden har en Stetind på sin venstre side med god stigning oppover. Etter hvert som man kommer oppover Storelvdalen blir trærne færre. Ved tregrensen ligger en myr som må krysses. Området kan være noe vått, men byr ikke ellers på spesielle utfordringer. Etter at myrsumpen er tilbakelagt begynner urene. Her er mye stein og store steinblokker så det er relativt fysisk krevende å forsere disse urene. På andre siden av urene er det kun en siste liten kneik før Svartvatnet kommer til syne.</p>
<p>Svartvatnet er et flott irrgrønt brevann som ligger på 725 meters høyde. Det er en god fjelltur opp hit, så vannet er en flott destinasjon. Bratte, fuktige fjellsider strekker seg opp av vannet og herfra er det god utsikt utover Stefjorden og videre ut mot Vestfjorden. Til høyre ligger Presttinden. Svartvatnet er en attraksjon i seg selv. Det er uproblematisk å gå opp hit med aktive unger fra 10 år og oppover. Det tar rundt 2 - 3 timer å nå Svartvatnet.</p>
</body></document>
