<document xml:lang="nob" id="no_id"><header><title>Visit Stetind: Historie: Nasjonalfjell</title><genre code="facta"/><author><unknown/></author><wordcount>328</wordcount><conversion_status type="standard"/><availability><free/></availability><submitter name="Kevin Brubeck Unhammer" email="unhammer@fsfe.org"/><multilingual><language xml:lang="nob"/></multilingual><origFileName>http://www.visitstetind.no/no/historie/39-nasjonalfjell.html</origFileName><parallel_text xml:lang="smj" location="39-nasjonalfjell.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Da Stetind ble stemt til topps</p>
<p>I forbindelse med at FN hadde utpekt 2002 som fjellenes år, arrangerte  Reiseradioen i samarbeid med Den Norske Turistforening konkurranse om  hvilket fjell som skulle bli Norges nasjonalfjell.</p>
<p>Lytterne ivret for konkurransen og i løpet av sommeren kom det inn en rekke forslag på fjell, fra nord til sør i Norge. Til sist sto det om fem finalekandidater: Stetind i Tysfjord, Snøhetta på Dovre, Romsdalshorn i Møre og Romsdal, Gaustatoppen i Telemark og Glittertind i Jotunheimen. Avstemmingen videre foregikk ved at den av finalistene som fikk flest SMS-stemmer innen 16. August 2002 ville vinne kåringen.</p>
<p>Media fulgte opp med rapporter om hvor godt de ulike fjellene lå an. Og er det noe vi i Norge er glad i, så er det fjellene våre. Engasjementet var med andre ord enormt. Lokale aviser og radiostasjoner i nord ivret også for avstemmingen. De oppfordret lesere og lyttere til å hive seg over telefonen og gi sin stemme til Stetind. Mange fulgte oppfordringen. Det ga resultater.</p>
<p>Da 16. August kom, gikk daværende miljøvernminister Børge Brende ut på NRK Reiseradioen, tidlig på morgenen, og avslørte at det var nettopp Stetind som hadde fått flest stemmer. Stetind fikk hele 43 prosent av stemmene, mens Snøhetta kom på 2. plass med 38 prosent av stemmene. Året etterpå, 28. Juni 2003, ble det offisiell feiring av nasjonalfjellstatusen i regi av Tysfjord kommune. En real folkefest, i tre dager til ende. Taler, topptur, rømmegrøt og fanfare var noe av det som sto på programmet. Både lokale innbyggere og prominente gjester fant veien til feiringen. Miljøvernminister Børge Brende og Stetind-venn Arne Næss var blant de som tok turen nordover og priset fjellet i sine taler. Nå, flere år etter kåringen, har den første jubelen lagt seg. Tituleringen av Stetind som Norges nasjonalfjell har begynt å bli velkjent blant landets befolkning. Den 1 392 meter høye fjelltoppen står stolt og steilt slik den alltid har gjort. Og den lokker stadig til seg flere.</p>
</body></document>
