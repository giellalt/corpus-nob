<document xml:lang="nob" id="no_id"><header><title/><genre code="facta"/><author><person firstname="Risten Turi" lastname="Aleksandersen" sex="f" born="" nationality=""/></author><year>2015</year><wordcount>457</wordcount><conversion_status type="standard"/><availability><license type="standard"/></availability><multilingual/><origFileName>http://galdu.custompublish.com/sametingets-utredning-om-kommunereformen-og-samiske-interesser.5795210-348866.html</origFileName><parallel_text xml:lang="sme" location="samedikki-guorahallan-suohkanreforpma-ja-sami-berotumiid-birra.5786744-348866.html"/><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision$; </version></header>
<body>
<p>Sametingets utredning om kommunereformen og samiske interesser - Gáldu</p>
<p>Hopp til hovedinnholdet på siden</p>
<p type="title">Aktuelt fra Gáldu</p>
<p type="title">Sametingets utredning om kommunereformen og samiske interesser</p>
<p>16. september 2015 la Sametinget frem sin utredning om kommunereformen og samiske interesser.</p>
<p>Sentrale myndigheter har satt i gang prosesser for å få flere kommuner til å slå seg sammen til større kommuner for å styrke deres kompetanse og dermed gi bedre tjenester til befolkningen.</p>
<p>Sametinget har i den forbindelse utredet hvordan denne reformen må ivareta interessene til den samiske befolkningen. I denne utredningen har Sametinget sett på hvordan ivaretakelsen av samers rett til samiske tjenester vil bli dersom kommuner slås sammen. Sametingets syn er at dersom en kommune som er med i forvaltningsområdet for samisk språk slår seg sammen med andre kommuner, så må den nye, storkommunen bli en del av forvaltningsområdet for samisk språk. Det kan bety at flere vil få rettigheter til samiske tjenester, noe som er positivt. Det kan også bety at tjenestene sentraliseres til områder som ikke er samiske kjerneområder, noe som dermed kan føre til vanskeligheter med å rekruttere samisktalende ansatte. Dersom en kommunesammenslåing også fører til at samer blir i mindretall kan det blir mindre fokus på behovene til den samiske befolkningen. Dersom det skjer, så kan det føre til at tjenestene til samer blir dårligere. Dersom arbeidsplasser flyttes fra samiske kjerneområder, så kan det også føre til at samer flytter vekk fra samiske bygder hvor f.eks. samisk språk kan være daglig språk, eller at samiske næringer er viktige inntektskilder. Det kan også virke negativt for samisk samfunnsutvikling.</p>
<p>Hovedsynet til Sametinget i rapporten virker å være at det er nødvendig for kommunene å sette mer fokus på samenes rettigheter når de yter tjenester til den samiske befolkningen. Dette er viktig for alle kommuner, ikke bare for kommunene som er med i forvaltningsområdet for samisk språk.</p>
<p>I utredningen har Sametinget vurdert hvordan kommunereformen kan påvirke kommunenes ulike tilbud, som barnehager, skole, barnevernstjeneste, helsetjeneste og arealsaker.</p>
<p>Sametinget kommer i denne utredningen med noen tilrådninger. Første tilrådning er at kommuner der samer er i flertall eller i et så stort mindretall at det sterkt preger lokalsamfunnet bør opprettholdes. Andre tilrådning er at samiske språkforvaltningskommuner der samer er i betydelig mindretall kan vurdere å endre kommunestrukturen, men om det skjer så må rettighetene utvides, slik at den nye, store kommunen også er med i forvaltningsområdet for samisk språk.</p>
<p>Sametinget mener at kommunenes konsultasjonsplikt må fastslås i lov.</p>
<p>Sametinget tilrår også at det bør opprettes et offentlig samisk tolke- og oversettingssenter som betjener kommunene.</p>
<p>Rapporten og mer om Sametingets arbeid om kommunereformen finnes her .</p>
<p>Sametinget sender denne rapporten ut på høring, og ønsker synspunkter på utredningen. Informasjon om dette finnes også på Sametingets sider.</p>
<p>Av</p>
<p>Risten Turi Aleksandersen</p>
<p xml:lang="nno">Publisert 16.09.15</p>
</body></document>
