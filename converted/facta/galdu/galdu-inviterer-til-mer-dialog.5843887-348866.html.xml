<document xml:lang="nob" id="no_id">
  <header>
    <title/>
    <genre code="facta"/>
    <author>
      <person firstname="Brita" lastname="Norlemann" sex="unknown" born="" nationality=""/>
    </author>
    <year>2016</year>
    <wordcount>615</wordcount>
    <conversion_status type="standard"/>
    <availability>
      <license type="standard"/>
    </availability>
    <origFileName>http://galdu.custompublish.com/galdu-inviterer-til-mer-dialog.5843887-348866.html</origFileName>
    <parallel_text xml:lang="sme" location="galdu-bovde-eanet-gulahallamiidda.5843608-348866.html"/>
    <metadata>
      <uncomplete/>
    </metadata>
    <version>XSLtemplate $Revision: 150288 $; file-specific xsl  Revision; common.xsl  $Revision: 154948 $; </version>
  </header>
  <body>
    <p>Gáldu inviterer til mer dialog - Gáldu</p>
    <p>Hopp til hovedinnholdet på siden</p>
    <p type="title">Aktuelt fra Gáldu</p>
    <p type="title">Gáldu inviterer til mer dialog</p>
    <p>I fjor startet Gáldu opp med Gáldu GULAHALLAN, som er en uformell møteplass for informasjon og dialog om samiske rettigheter. Dette er i tråd med ønsket om å nå frem til flere med senterets virksomhet, og derfor inviterer Gáldu til flere GULAHALLAN-møter i år.</p>
    <p>Gáldu GULAHALLAN skal være uformelt tilbud for alle som er interesserte i samiske rettigheter, og i år arrangeres det fire dialogmøter på ulike steder i Sapmi.</p>
    <p>- Tanken bak Gáldu GULAHALLAN er å skape mer debatt og dialog om samiske- og urfolksrettigheter blant folk flest. Dette skal være et tilbud også for dem som vanligvis ikke deltar på konferanser og seminarer som arrangeres i akademiske miljøer. Vi ønsker rett og slett å styrke kunnskapen om urfolksrettigheter i samiske miljøer, sier Gáldus direktør Laila Susanne Vars.</p>
    <p type="title">Nordisk Samekonvensjon i fokus</p>
    <p>I fjor arrangerte Gáldu GULAHALLAN om temaer som vårjakt på ender, duodji og samisk helsetilbud. I år arrangeres det ytterligere fire møter i samiske områder. Denne gangen har Gáldu valgt å ha fokus på forslaget til nordisk samekonvensjon. Målet med møtene er å gi folk grunnleggende informasjon om samekonvensjonen og bidra til økt fokus og debatt i samfunnet om samiske rettigheter i lys av samekonvensjonen.</p>
    <p>- Gáldu får ofte henvendelser fra folk som ønsker å lære mer om forslaget til samekonvensjon, både om selve arbeidet og forslagets innhold. Vi har også spurt samer i ulike områder omhva de mener ville vært aktuell tematikk og samekonvensjonen har vist seg å være et tema som omtrent alle vil ha bedre kjennskap til, forklarer Vars.</p>
    <p type="title">Hvordan ivaretas barns rettigheter ?</p>
    <p>Det blir arrangert GULAHALLAN i Alta der vi spør om samekonvensjonen kan styrke barns rett til samiskundervisning eller samisk barnehageplass. På hvilken måte kan samekonvensjonen komme til nytte for samiske barn og foreldre? Her vil vi høre hvordan blant annet FNs barnekonvensjon ivaretar samiske barns rettigheter. Målet er også å høre hvordan samiske foreldre opplever at samiske barns rettigheter ivaretas i ulike miljøer og på kommunenivå.</p>
    <p type="title">Samerettsutvalget 2 i Tysfjord</p>
    <p>Gáldu arrangerer GULAHALLAN på Drag i Tysfjord, og her blir det et annet svært aktuelt tema for møtet; nemlig Samerettsutvalget 2, også dette satt i sammenheng med samekonvensjonen. Her blir det snakk om rettigheter til land og vann i lulesamisk område. Spørsmålet er både hvordan man skal forvalte rettighetene til land og vann på en måte som både styrker og ivaretar samenes rettigheter, og hvordan man kartlegger og anerkjenner etablerte rettigheter. Vi spør også hvilke konsekvenser man kan se for seg hvis forslagene til Samerettsutvalget 2 blir gjennomført.</p>
    <p type="title">Naturinngrep i sør-samisk område</p>
    <p>Det blir arrangert GULAHALLAN i sør-samisk område der vi stiller spørsmål om hvorvidt samekonvensjonen kan verne samiske næringer og interesser mot større naturinngrep utenfra. Naturinngrep som av myndigheter anses som miljøvennlige blir ofte ansett som <span type="quote">“grønn kolonisering”</span> fra et samisk ståsted. Samiske rettigheter og miljøhensyn går vanligvis hånd i hånd, men hvilket vern har samiske interesser, særlig samiske tradisjonelle næringer i møtet med utviklingsprosjekter som truer samiske rettigheter?</p>
    <p type="title">Retten til selv-identifisering for samene</p>
    <p>For første gang arrangerer Gáldu GULAHALLAN i Finland. Der blir det snakk om et brennhett og aktuelt tema, nemlig rett til egen-identifisering i en samisk kontekst. Hvem er det som bestemmer hvem som er same? Hvordan kan samekonvensjonen bidra til at samenens rett til selv-identifisering og rett til selvbestemmelse virkeliggjøres? Vi spør også hvordan internasjonale urfolksrettigheter knyttet til nettopp selv-identifisering og samisk selvbestemmelse er ivaretatt på nasjonalt plan i Finland.</p>
    <p>De endelige datoene for arrangementene er ikke fastsatt, men vil annonseres fortløpende. Ved spørsmål om GULAHALLAN, kan Gáldu nås på e-post galdu@galdu.no</p>
    <p>Av</p>
    <p>Brita Norlemann</p>
    <p>Publisert 11.02.16</p>
    <p>| Oppdatert 11.02.16</p>
  </body>
</document>
