<document xml:lang="nob" id="no_id"><header><title/><genre code="facta"/><author><person firstname="Risten Turi" lastname="Aleksandersen" sex="unknown" born="" nationality=""/></author><year>2016</year><wordcount>404</wordcount><conversion_status type="standard"/><availability><license type="standard"/></availability><multilingual/><origFileName>http://galdu.custompublish.com/konsultasjonsmoete-om-urfolks-deltakelse-i-fn.5876409-348866.html</origFileName><parallel_text xml:lang="sme" location="konsultauvdnaoahkkin-algoalbmogiid-oassalastima-birra-ons.5876647-348866.html"/><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision$; </version></header><body><p>Konsultasjonsmøte om urfolks deltakelse i FN - Gáldu</p>
<p>Hopp til hovedinnholdet på siden</p>
<p type="title">Aktuelt fra Gáldu</p>
<p type="title">Konsultasjonsmøte om urfolks deltakelse i FN</p>
<p>Onsdag 18.5 var det et åpent konsultasjonsmøte om urfolks deltakelse i FN. Saken gjelder hvordan urfolk skal kunne delta i FN på tilnærmet samme måte som statene for å kunne fremme sine rettigheter. Møtet ble holdt i FNs hovedkvarter i New York i forbindelse med møtene til Permanent forum for urfolks saker.</p>
<p>Prosessen om urfolks deltakelse i FN er en oppfølging av sluttdokumentet i Verdenskonferansen for urfolks rettigheter (WCIP 2014) i New York i september 2014. I sluttdokumentet forpliktet medlemsstatene seg til å vurdere hvordan urfolkrepresentanter og fra alle områder i verden kan delta i inkluderende og transparente konsultasjoner i relevante FN-organer i saker som angår dem. Det er presidenten for Generalforsamlingen som skal gjennomføre dette arbeidet. Til å hjelpe seg har han utnevnt to rådgivere fra medlemsstatene; Kai Sauer (Finland) og Martha Ama Akyaa Pobee (Ghana) fra stater og to rådgivere fra urfolk; Dr. Claire Winfield Ngamihi Charters (Stillehavet regionen) og Dr. James Anaya (Nord-Amerika-regionen) til å bistå presidenten under konsultasjonene.</p>
<p>Et av de sentrale spørsmålene som drøftes er hvordan urfolksparlamenter og andre representative folkevalgte organer for urfolk skal kunne representere seg selv i FN gjennom en egen kategori. I dag må urfolksparlamenter enten delta gjennom NGO-status, organisasjons-status eller som en del av en statsdelegasjon. Dette innebærer store begrensninger i urfolkenes deltakelse i beslutningsprosesser i FN som har stor betydning for urfolks rettigheter og deres fremtid. Samtidig må man ta hensyn til at urfolkene i dag er organisert på mange måter, det er for eksempel et fåtall urfolk som har folkevalgte organer som kan representere seg selv.</p>
<p>Konsultasjonsmøtet kan også ses via FNs web tv - Konsultasjonsmøte 18.5.16</p>
<p>Medlemsstatene skal behandle saken under FNs Generalforsamlings syttiende sesjon i september 2016.</p>
<p>Før det skal det være et konsultasjonsmøte til i slutten av juni, før Generalforsamlingens president offentliggjør sitt forslag i juli. Det skjer under møtet til Ekspertmekanismen for urfolks rettigheter (EMRIP) i Genève i juli i år.</p>
<p>Mer informasjon om prosessen finnes her.</p>
<p>Under konsultasjonsmøtet i New York var det mange representanter for urfolk og stater som la frem sine synspunkter. Vi har her lagt ved noen innspill:</p>
<p>- Innspillet til den arktiske urfolksgruppa</p>
<p>- Innspillet til de Grønlandske selvstyremyndighetene</p>
<p>- Felles innspill fra Norge, Sverige, Finland, Danmark, Island, Estland, Litauen og Ungarn</p>
<p>Av</p>
<p>Risten Turi Aleksandersen</p>
<p xml:lang="nno">Publisert 19.05.16</p>
<p xml:lang="nno">| Oppdatert 23.05.16</p>
</body></document>
