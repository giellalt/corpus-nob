<document xml:lang="nob" id="no_id"><header><title>Samisk som 2. språk</title><genre code="facta"/><author><unknown/></author><wordcount>607</wordcount><conversion_status type="standard"/><availability><free/></availability><submitter name="Kevin Brubeck Unhammer" email="unhammer@fsfe.org"/><multilingual><language xml:lang="nob"/><language xml:lang="sma"/></multilingual><origFileName>http://www.learoevierhtieh.no/wips/1370745372</origFileName><parallel_text xml:lang="sma" location="615117227.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision: 154948 $; </version></header><body><p>Samisk som 2. språk</p>
<p xml:lang="sma">Logg inn i Learoevierhtieh</p>
<p xml:lang="sma">Gorredh gïelem</p>
<p type="title">Samisk som andrespråk</p>
<p type="title">Innledning</p>
<p type="title">Fagets plass i skolen</p>
<p>Det overordnede målet for opplæringen i samisk som andrespråk er funksjonell tospråklighet. I tillegg til morsmålet skal elevene kunne beherske samisk så godt at de kan være aktive deltakere i de samiske samfunn.</p>
<p>Det kan være store forskjeller i elevenes språkkompetanse ved skolestart. Noen behersker samisk dårlig, mens andre behersker språket bedre. Skolen har et særlig ansvar for at elevene tar vare på og utvikler begge språk. Det gjelder både elever som mestrer to språk ved skolestart, og elever som ved skolestart er enspråklige. En gruppe som etter hvert er blitt ganske stor, er elever som har både samisk og norsk som hjemmespråk. Disse elevene bør få en differensiert opplæring som i størst mulig grad bidrar til å utvikle begge språk.</p>
<p>Gode ferdigheter i samisk språk er en viktig forutsetning for deltakelse i samisk kultur- og samfunnsliv. Gjennom møte med samisk språk og litteratur vil elevene kunne utvide sin forståelse for det kulturelle mangfold i de samiske samfunn, og vil samtidig utvikle en flerkulturell kompetanse. Språkbeherskelse og språkforståelse utvikles best gjennom å bruke språket aktivt. Dersom elevene skal utvikle en trygg forankring i samisk, må de stimuleres til å ta språket i bruk både på skolen og i lokalmiljøet. Samisk bør derfor brukes aktivt i opplæringen i tillegg til norsk. Det er viktig at samisk språk brukes som redskapsspråk/</p>
<p>opplæringsspråk også i andre fag. Læreplanen for samisk som andrespråk er utformet med sikte på bruk i både de nordsamiske, lulesamiske og sørsamiske språkområdene.</p>
<p type="title">Arbeidsmåter i faget</p>
<p>I arbeid med faget er det viktig at man på alle hovedtrinn tar utgangspunkt i elevenes språkkompetanse. Valg av arbeidsmåter og organiseringsformer må legge til rette for et stimulerende og aktivt læringsmiljø. For at elevene skal kunne utvikle et naturlig og variert språk, bør nærmiljøet tas i bruk som en ressurs i språkopplæringen.</p>
<p>På småskoletrinnet skal elevene gis mulighet til å utforske språket aktivt i ulike muntlige sammenhenger. Lek, rollespill, formidling og framføring skal stå sentralt i opplæringen.</p>
<p>På mellomtrinnet skal den lekende og utforskende tilnærming videreføres. Samtidig bør opplæringen ta hensyn til at elevene er mer faktaorienterte på dette trinnet. Elevene skal gjennom skriftlig arbeid gis mulighet til å gi uttrykk for egne tanker og meninger.</p>
<p>På ungdomstrinnet skal elevene ta i bruk språket muntlig og skriftlig i ulike sjangrer og språksituasjoner.</p>
<p>Informasjonsteknologien åpner for andre og nye måter å arbeide med språket på. Ved sin form innbyr teknologien til selvstendig læring gjennom nysgjerrighet og utforskning. Bruk av data og elektroniske medier skal ha en integrert plass i faget og tas i bruk fra småskoletrinnet av. I de første årene vil det være naturlig å bruke enkle dataspill knyttet til språkfaget, og senere må elevene lære seg bruk av tekstbehandling. På ungdomstrinnet skal elevene også kunne bruke edb til å skaffe seg informasjon fra databaser og kunne kommunisere på nett.</p>
<p type="title">Strukturen i faget</p>
<p>Faget har følgende inndeling:</p>
<list><p type="listitem">Lytte og tale</p>
<p type="listitem">Lese og skrive</p>
<p type="listitem">Kunnskap om språk og kultur</p>
</list><p>På småskoletrinnet er de tre områdene samlet under overskriften Møte med språket.</p>
<p type="title">Felles mål for faget</p>
<p>Opplæringen i faget har som mål</p>
<list><p type="listitem">At elevene utvikler muntlige og skriftlige ferdigheter i samisk slik at de kan bli funskjonelt tospråklige og fungere som aktive samfunnsdeltakere med respekt for likheter og forskjeller i samisk og norsk språk og kultur</p>
<p type="listitem">At elevene utvikler evnen til å ta i bruk samisk språk som et redskap til å tilegne seg og videreføre kunnskaper, holdninger og verdier i samisk kultur</p>
<p type="listitem">At elevene opparbeider kunnskaper om og gode ferdigheter i samisk</p>
</list><p>Fylkesmannen i Nordland © 2005 - Design og løsning © Seria</p>
</body></document>