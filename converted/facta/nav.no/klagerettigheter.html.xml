<document xml:lang="nob" id="no_id"><header><title>NAV - Klagerettigheter - </title><genre code="facta"/><author><unknown/></author><publChannel><publication><publisher>NAV</publisher></publication></publChannel><wordcount>557</wordcount><conversion_status type="standard"/><availability><free/></availability><submitter name="Børre Gaup" email="borre.gaup@samediggi.no"/><origFileName>http://www.nav.no/Om+NAV/NAV/Klagerettigheter</origFileName><parallel_text xml:lang="eng" location="appeals.html"/><parallel_text xml:lang="nno" location="805382789.html"/><parallel_text xml:lang="sme" location="klagerettigheter.html"/><metadata><uncomplete/></metadata><version>XSLtemplate $Revision: 31551 $; file-specific xsl  Revision; common.xsl  $Revision$; </version></header><body><p type="title">Klagerettigheter</p>
<p>Dersom du får helt eller delvis avslag på søknaden din, kan du klage til NAV.</p>
<p>I vedtaket vil det fremgå hvilke formkrav som gjelder for klagen. NAV-kontoret ditt har plikt til å hjelpe deg med å utforme klagen. Du kan også benytte deg av NAVs hjelpeskjema for klage.</p>
<p>Når du oppsøker NAV-kontoret, har du rett til å ha med deg en person du har tillit til. Du kan også gi fullmakt til en advokat eller en venn som håndterer klagen på dine vegne.</p>
<p>Du sender klagen til NAV-kontoret ditt. Hvis vedtaket er fattet av NAV Hjelpemiddelsentral, skal du sende klagen dit.</p>
<p>Når du klager, vil kontoret som har fattet vedtaket vurdere saken din på nytt. Dersom vedtaket ikke endres her, blir klagen sendt videre til behandling hos NAV Klageinstans som vil overprøve saken i sin helhet.</p>
<p type="title">Klagefrister</p>
<p>Klagefristene varierer avhengig av hva slags sak du ønsker å påklage. Klagefristen skal fremgå av vedtaket.</p>
<p type="title">Klagefrist på vedtak etter folketrygdloven</p>
<p>Klagefristen er seks uker fra du mottar melding om vedtaket. Eksempler på saker som behandles etter folketrygdloven er sykepenger, dagpenger og uførepensjon.</p>
<p type="title">Klagefrist på vedtak etter andre lover enn folketrygden</p>
<p>Som hovedregel følges forvaltningslovens klagefrist, som er tre uker fra den datoen du mottar melding om vedtaket. Eksempel er vedtak om saksomkostninger. Forvaltningslovens frist gjelder så lenge ikke annet er bestemt i den aktuelle loven vedtaket er fattet etter. Eksempler på lengre klagefrist etter loven er saker om bidragsforskudd og saker om individstønad hvor klagefristen er seks uker.</p>
<p type="title">Anke til Trygderetten</p>
<p>Dersom du får avslag på klagen din i NAV, kan du anke saken inn for Trygderetten. Vedtak som fattes etter folketrygdloven, kan med få unntak ankes inn for Trygderetten. Fristen for å anke er seks uker fra den datoen du mottar melding om vedtaket fra NAV Klageinstans.</p>
<p>Anken sender du til NAV-kontoret ditt. NAV Klageinstans behandler da saken din på nytt. Hvis vedtaket ikke endres, blir anken sendt til behandling i Trygderetten.</p>
<p>I tillegg til saker etter folketrygdloven kan også saker etter følgende lover/ordninger ankes inn for Trygderetten:</p>
<list><p type="listitem">Lov om barnetrygd</p>
<p type="listitem">Lov om samordning av pensjons- og trygdeytelser</p>
<p type="listitem">Bestemmelser om supplerende pensjonsordninger i medhold av lov eller vedtak fra Stortinget</p>
<p type="listitem">Yrkesskadeloven</p>
<p type="listitem">Kommunale pensjonsordninger</p>
<p type="listitem">Avtalefestet pensjon for arbeidstakere mellom 64 og 67 år</p>
</list><p>I saker om barnebidrag og individstønad er vedtaket i NAV Klageinstans endelig og kan ikke ankes inn for Trygderetten.</p>
<p type="title">Dekning av saksomkostninger</p>
<p>Hvis du får medhold i klagen, kan du ha rett til å få dekket vesentlige utgifter som har vært nødvendige for å få endret vedtaket, for eksempel utgifter til advokat. Krav om saksomkostninger sender du til NAV-kontoret ditt.</p>
<p type="title">Sivilombudsmannen</p>
<p>Hvis du ikke er fornøyd med utfallet av saken din eller selve saksbehandlingen i NAV, kan du klage til Sivilombudsmannen.</p>
<p type="title">Domstolene</p>
<p>Hvis du ikke er fornøyd med Trygderettens kjennelse, kan du bringe saken inn for Lagmannsretten. Fristen for å anlegge søksmål er seks måneder etter at du har mottatt melding om Trygderettens kjennelse.</p>
<p>I saker hvor NAV Klageinstans har fattet endelig vedtak i saken, må du sjekke hvilke frister som gjelder for å reise søksmål for tingretten eller namsretten.</p>
<p type="title">Fri rettshjelp</p>
<p>Du kan også ha krav på fri rettshjelp fra advokat. Advokater har plikt til å gi deg gratis orientering om denne ordningen. Du kan selv søke Fylkesmannen om fri rettshjelp eller be advokaten din søke for deg. Det gjelder visse inntekts- og formuesgrenser.</p>
</body></document>
