<document xml:lang="nob" id="no_id"><header><title>NAV - Foreldrepenger ved adopsjon - </title><genre code="facta"/><author><unknown/></author><publChannel><publication><publisher>NAV</publisher></publication></publChannel><wordcount>1004</wordcount><conversion_status type="standard"/><availability><free/></availability><submitter name="Børre Gaup" email="borre.gaup@samediggi.no"/><origFileName>http://www.nav.no/Familie/Svangerskap,+fødsel+og+adopsjon/Foreldrepenger+ved+adopsjon</origFileName><parallel_text xml:lang="eng" location="805369144.html"/><parallel_text xml:lang="nno" location="805322311.html"/><parallel_text xml:lang="sme" location="229397.html"/><metadata><uncomplete/></metadata><version>XSLtemplate $Revision: 31551 $; file-specific xsl  Revision; common.xsl  $Revision: 154948 $; </version></header><body><p type="title">Foreldrepenger ved adopsjon</p>
<p>Foreldrepenger skal sikre inntekt for foreldre i forbindelse med adopsjon. Loven er endret fra 1. juli 2009. Det gir rett til forskjellig lengde på stønadsperiodene, avhengig av om datoen for omsorgsovertakelsen var før 1. juli eller etter 30. juni 2009.</p>
<p type="title">Hvem kan få foreldrepenger?</p>
<p>Du kan få foreldrepenger dersom du har vært yrkesaktiv og har hatt pensjonsgivende inntekt i minst seks av de ti siste månedene før stønadsperioden tar til. Inntekten på årsbasis må være minst halvparten av grunnbeløpet i folketrygden. Likestilt med arbeid er perioder du har mottatt</p>
<list><p type="listitem">sykepenger</p>
<p type="listitem">foreldrepenger ved fødsel og adopsjon</p>
<p type="listitem">svangerskapspenger</p>
<p type="listitem">omsorgspenger ved sykdom hos barnet eller den som passer barnet</p>
<p type="listitem">pleie- og opplæringspenger</p>
<p type="listitem">dagpenger under arbeidsløshet</p>
<p type="listitem">arbeidsavklaringspenger (AAP)</p>
</list><p>Også andre forhold kan likestilles med yrkesaktivitet. Dette kan være</p>
<list><p type="listitem">lønn fra arbeidsgiver under utdanning</p>
<p type="listitem">ventelønn</p>
<p type="listitem">avtjening av militær- eller siviltjeneste eller obligatorisk sivilforsvarstjeneste</p>
</list><p type="title">Hva kan du få?</p>
<p>Du får ikke stønad for den delen av inntekten som overstiger seks ganger grunnbeløpet i folketrygden.</p>
<p>Er du arbeidstaker, beregnes foreldrepengene som hovedregel etter inntekten du har når du går ut i permisjon. NAV vil likevel gjøre en konkret vurdering i hver enkelt sak.</p>
<p>Arbeidstakere har også rett til feriepenger av foreldrepengene. Dere får som foreldre til sammen feriepenger for de 12 første ukene når dere tar ut 100 prosent foreldrepenger. Tar mor ut de første 12 ukene, er det bare hun som får feriepenger. Har dere valgt å ta ut 80 prosent foreldrepenger, får dere til sammen feriepenger for de 15 første ukene. Dersom bare én av dere er arbeidstaker, får denne alle feriepengene.</p>
<p>Er du selvstendig næringsdrivende eller frilanser, beregnes foreldrepengene på grunnlag av gjennomsnittet av den pensjonsgivende inntekten for de tre siste årene. NAV vil likevel gjøre en konkret vurdering i hver enkelt sak.</p>
<p>Du kan bruke Foreldrepengeveilederen for å beregne hvor mye du kan få i foreldrepenger.</p>
<p type="title">Hvor lenge kan du få foreldrepenger?</p>
<p>Hvis datoen for omsorgsovertakelsen er 1. juli 2009 og senere, er stønadsperioden for foreldrepenger 43 uker med 100 prosent stønad eller 53 uker med 80 prosent stønad. Hvis dato for omsorgsovertakelsen er før 1. juli 2009, er stønadsperioden henholdsvis 41 eller 51 uker.</p>
<p>Dere kan velge om dere vil ta ut 100 prosent eller 80 prosent foreldrepenger. Valget gjelder for hele perioden og for dere begge Én uke utgjør fem stønadsdager. Det utbetales dermed ikke stønad for lørdager og søndager.</p>
<p>Det er viktig å være oppmerksom på at totalutbetalingen for hele perioden ved 80 prosent foreldrepenger er litt lavere enn hva som vil bli utbetalt ved 100 prosent foreldrepenger.</p>
<p>Stønadsperioden kan utsettes på grunn av lovbestemt ferie (ikke ferie etter tariffavtale), hvis du eller barnet er innlagt i helseinstitusjon, eller hvis du er i heltidsarbeid.</p>
<p>Dersom far ønsker å utsette fedrekvoten, må han søke om dette før stønadsperioden som ikke er fedrekvote (fellesukene), er slutt.</p>
<p>Det gis ikke foreldrepenger etter at det er gått tre år etter datoen for omsorgsovertakelsen. Barnet må være under 15 år for at du skal kunne ha rett til foreldrepenger. Det gis ikke foreldrepenger ved adopsjon av ektefellens barn.</p>
<p type="title">Kombinasjon mellom delvis arbeid og delvis foreldrepenger (graderte foreldrepenger)</p>
<p>Du kan ta ut graderte foreldrepenger ved at du kan motta delvis foreldrepenger i kombinasjon med delvis arbeid. Perioden med foreldrepenger forlenges ved at du får utbetalt litt mindre pr. dag over en lengre periode. Sluttsummen er den samme som om du ikke hadde tatt ut graderte foreldrepenger.</p>
<p type="title">Hvordan er fordelingen av stønadsukene mellom mor og far?</p>
<p>Ti uker er forbeholdt far (fedrekvoten/pappapermisjon). Dersom datoen for omsorgsovertakelsen er før 1. juli 2009, er fedrekvoten på seks uker. Resten av stønadsukene er felles for begge foreldrene. Du kan lese mer om Stønadsperioden for foreldrepenger under Relatert informasjon i høyremenyen.</p>
<p>Dersom far skal ta ut foreldrepenger som ikke er fedrekvote, gjelder det spesielle regler ved at det stilles krav til mor. Mer om Foreldrepenger til far ved fødsel og adopsjon i høyremenyen.</p>
<p>Dersom dere får et barn til før stønadsperioden for det første barnet er oppbrukt, mister dere retten til å ta ut de ubrukte ukene for det første barnet. Derimot har dere rett til full periode med foreldrepenger for det nye barnet.</p>
<p type="title">Hvordan søker du?</p>
<p>Du må søke skriftlig om foreldrepenger. Dette gjelder selv om du får full lønn fra arbeidsgiveren din i stønadsperioden. Du søker på skjema " Søknad om foreldrepenger eller engangsstønad ved fødsel og adopsjon " som du finner under Skjema. Her finner du også informasjon om nødvendige vedlegg ved krav om foreldrepenger.</p>
<p>For at NAV skal kunne beregne hva du skal få, er det i tillegg nødvendig at arbeidsgiveren din fyller ut blanketten <span type="quote">"Inntektsopplysninger for arbeidstaker"</span> - NAV 08-30.01 . Arbeidsgiver skal også fylle ut blanketten <span type="quote">”Trekkopplysninger”</span> - NAV 08-30.02 dersom du som arbeidstaker har trekkpålegg og NAV skal utbetale foreldrepenger direkte til deg.</p>
<p>Dersom arbeidsgiveren din utbetaler full lønn i permisjonstiden og krysser av for dette på inntektsopplysningsblanketten og dessuten krysser av for at han/hun krever foreldrepengene utbetalt til seg, regnes det som at arbeidsgiveren setter fram krav om refusjon fra folketrygden. Du som arbeidstaker må sette fram eget krav om foreldrepenger for at arbeidsgiveren din skal få refusjon.</p>
<p>Du får ikke ytelser for lengre tid tilbake enn tre måneder før det tidspunktet kravet ble satt fram. Dette regnes fra det sist framsatte kravet fra deg eller arbeidsgiveren din. Søker en av dere senere, blir utbetalingen tilsvarende redusert.</p>
<p>Søknaden sender eller leverer du til NAV-kontoret ditt.</p>
<p type="title">Utbetalingsdatoer</p>
<p type="title">Foreldre- og svangerskapspenger</p>
<p>Datoene gjelder for 2010.</p>
<p>Jan</p>
<p>Feb</p>
<p>Mar</p>
<p>Apr</p>
<p>Mai</p>
<p>Jun</p>
<p>Jul</p>
<p>Aug</p>
<p>Sept</p>
<p>Okt</p>
<p>Nov</p>
<p>Des</p>
<p>13.*, 25., 27. og 29.</p>
<p>3.*, 15.*, 24. og 25.</p>
<p>1.*, 3.*, 15.*, 24., 26. og 31.</p>
<p>8.*, 14.*, 23., 28. og 30.</p>
<p>5.*, 14.*, 25. og 28.</p>
<p>1.*, 3.*, 15.*, 23., 25. og 30.</p>
<p>5.*, 14.*, 23., 28. og 30.</p>
<p>4.*, 13.*, 25. og 27.</p>
<p>1.*, 3.*, 15.*, 23., 28. og 30.</p>
<p>5.*, 13.*, 25., 27. og 29.</p>
<p>3.*, 15.*, 24. og 26.</p>
<p>1.*, 3.*, 9.*, 15., 17., 21. og 23.</p>
<p>Utbetalingsdatoene på sykepenger og foreldre- og svangerskapspenger som er merket med * gjelder utbetal</p>
</body></document>