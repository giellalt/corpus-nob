<document xml:lang="nob" id="no_id"><header><title>stereotypiija rájis parabola rádjai – muitalus sámi otnášdáidaga birra</title><genre code="facta"/><author><person firstname="Hanna Horsberg" lastname="Hansen" sex="f" born="" nationality="NO"/></author><translator><unknown/></translator><translated_from xml:lang="nob"/><year>2008</year><wordcount>1587</wordcount><conversion_status type="standard"/><availability><license type="standard"/></availability><origFileName>http://www.gierdu.no/pdf/HannaHorsbergHansen.pdf</origFileName><parallel_text xml:lang="sme" location="hanna_horsberg_hansen.pdf"/><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision$; </version></header><body><p><em type="bold">til parabol </em>– en fortelling om samisk samtidskunst </p>
<p>På midten av 1970- tallet skjedde noe som fikk store konsekvenser for samisk samtidskunst i årene som fulgte. Fem samiske kunstnere ble invitert av Norsk kulturråd til å lage utkast til utsmykking av Láhpoluoppal skole. Iver Jåks, som allerede var en etablert kunstner, var konsulent for kulturrådet og initiativtaker overfor de fem unge. De fem var Ingunn Utsi, Aage Gaup, Synnøve Persen, Josef Halse og Maja Dunfjeld. Utsi, Gaup, Persen og Halse var alle kunststudenter. De hadde bakgrunn fra Finnmark. Maja Dunfjeld var formingslærer og bodde i Snåsa. Utsmykkingen består av fire relieff og en billedvev i korridoren som går tvers gjennom bygningen, og ett relieff i forlengelsen av korridoren i et utendørs leskur. Relieffene innendørs er figurer meislet ut på hvitslemmet lecavegg. Synnøve Persen har laget et felt med fisker. Ingunn Utsi har laget et rypepar. Aage Gaup har laget to relieffer; ett av en sverm med udefinerte individer, ett med to reinflokker som beveger seg hver sin vei. Motivet i Maja Dunfjelds billedvev er landskap og dyr i Láhpoluoppal. Josef Halses relieff utendørs består av horisontalt monterte former i tre på lecaveggen. Sammen danner formene en stor sirkel. Dette kollektive verket kan leses på mange måter. Hvis man legger den tradisjonelle, historiske lesningen av samisk kunst til grunn, ser man at relieffene har sine forbilder i helleristninger og rissinger både når det gjelder motiv og teknikk. Med en kunsthistorisk tilnærming kan man se et billedprogram som viser den bibelske skapelsesberet- ningen. Her kommer vi inn i skapelsesberetningen tredje dag da tørt land og vegetasjon ble skapt, som i Maja Dunfjelds billedvev. Fjerde dag ble sola skapt. Den kan vi finne i Josef Halses sirkelform. Femte dagen ble fiskene og fuglene skapt, sjette dagen dyrene og på samme dag menneskene. Hvis vi setter verket i en samisk kontekst kommer helt andre betydninger til syne. Fisk, fugl, rype, rein og natur kan vise til det profane; samisk hverdagsliv og næringsutøvelse. Da blir den lokal konteksten og selve bygningen som utsmykkes også viktig. Da kommer den politiske latensen som lå til grunn for det samepolitiske opprøret som både skolen og kunstnerne var en del av fram. Flere av motivene kan dessuten vise til samiske opprinnelsesmyter og epistemologi. Sola i Josef Halses relieff kan vise til myten om samene som etterkommere av solens sønn som giftet seg med jettedatteren. De får den første reinflokken i medgift fra sola. Landet de skal til, Sápmi, er laget av gull og sølv. Elvene der er fulle av fisk. Både rein, fisk og ryper er ofte antropomorfe figurer i samiske fortellinger, og rypa er flittig brukt som metafor for kvinnelig skjønnhet i joiketekster. Hvis vi leser verket slik, ser vi at dyrene, sola og naturen på veggene kan bety noe mer enn en illustrering av profane sider ved samisk næringsutøvelse. I tråd med den politiske konteksten for selve skolebygningen kan vi da se at utsmykkingen er en måte å hevde samisk identitet og stolthet på gjennom egne opprinnelsesmyter, metaforer og mytologi. Resultatet av de fem kunstnernes arbeid er altså et mangetydig kunstverk. Like viktig var kanskje møtet mellom dem, og de konsekvensene det fikk. Tre av kunstnerne som samarbeidet i Láhpoluoppal Aage Gaup, Synnøve Persen og Josef Halse fortsatte samarbeidet, og etablerte i 1978 en samisk kunstnergruppe som kalte seg Masigruppen. Kunstnergruppa fikk lokaler i Máze, ei lita bygd nord for Kautokeino, hvor den første demonstrasjonen mot utbygging av Alta-Kautokeinovassdraget ble arrangert på begynnelsen av 1970-tallet. I det samepolitiske opprøret som utviklet seg under demonstrasjonene ble kunstnerverkstedene i Máze et senter og samlingspunkt for både politisk og kunstnerisk aktivitet. De andre medlemmene i gruppa var Hans Ragnar Mathisen, Trygve Lund Guttormsen, Ranveig Persen og Berit</p>
<p>Marit Hætta. Britta Marakatt Labba ble tilknytet gruppa i 1980. Gruppas aktivitetsnivå var høyt. Høsten 1978 hadde de ei utstilling på Galleri Alana i Oslo. I februar 1979 åpnet de en kollektiv vandreutstilling på De Samiske Samlinger i Karasjok Derfra vandret den til Lakselv, Hammerfest, Máze, Kautokeino og Alta. I flere av bildene er motivet landskap. Det er imidlertid ikke lenger en skapelsesberetning som visualiseres, slik som i Láhpoluobbal, det er forsvaret og romantisering av eget land og vann disse bildene kretser rundt. Det er ikke spor etter pre-samiske helleristninger eller samisk mytologi. Utstillinga til Samisk Kunstnergruppe fra 1979 er heller et kollektivt uttrykk for kunstnerens engasjement i den samepolitiske bevegelsen og Altakampen. Landskapet som tema blir en metafor både for det politiske forsvaret av rett til land og vann og det idylliske, romantiske Sápmi. Den samepolitiske bevegelsen hadde store mål. De ville skape en ny nasjon, Sápmi, men de ville også skape et nytt samisk selvbilde, nye samiske identiteter. Samer kunne være hvem som helst – men ikke hvem som helst kunne være same. Medlemmene av Samisk Kunstnergruppe var typiske representanter for en slik samiskhet. I sin kunstneriske praksis kunne de reartikulere og oversette elementer som verken tilhører <span type="quote">”oss”</span> eller <span type="quote">”de andre”</span>. Samtidig stilte de spørs- målstegn ved de tradisjonelle oppfatningene og stereotypiene omkring samisk kunst. Disse oppfatningene gikk ut på at samisk kunst hadde en opprinnelse og historie forskjellig fra annen kunst, og at samtidskunsten var en hybrid av det gamle, opprinnelige, tidløse og det moderne vestlige. Mange hevdet at samisk kunst måtte ta utgangspunkt i duodjitradisjonen for å kunne kalle seg samisk kunst. Noen samiske kunstnere har arbeidet utfra en slik oppfatning, men mange av kunstnerne etter 1970-tallet har ikke forholdet seg til en slik kunst-forståelde og forsynt seg fritt av hele verdens kunstneriske uttrykk. I likhet med annen samtidskunst er også den samiske samtidskunsten utforsking av og kommentarer til kunstnerens identitet heller enn et uttrykk eller manifestering av den. Den viktigste konsekvensen av begivenhetene på 1970-tallet var at samisk kunst brøt ut av de trange rammene som hadde eksistert, og åpnet opp for hele samtidskunstens muligheter.</p>
<p>Kunstsamlingen på De samiske samlinger er full av eksempler på hvordan kunstnere har grepet mulighetene begjærlig og skapt kunst som plasserer seg i sin samtid. Jeg vil her kun nevne ett eksempel: Geir Tore Holms verk <em type="italic">Parabol </em>fra 1993. <em type="italic">Parabol </em>fra 1993 er satt sammen av en kaffekopp med skål. Koppen og skåla er typisk dusinvare, lik koppene og skålene i mange samiske hjem. Vi har alle sittet rundt et kjøkkenbord og drukket kaffe av slike masseproduserte steintøy- kopper. Mønsteret er kopi av eksklusivt kongelig dansk københavnerporselen med blått stråmønster på hvit bunn. Koppen er satt opp ned, og skåla hviler skrått mot koppen. De to delene er limt sammen. Tittelen på verket viser til at koppen og skåla framstiller noe annet enn seg selv, en parabol. Det blir en slags visuell lek med gjenstander og språk som har mange betydningslag. Hvis vi setter <em type="italic">Parabol </em>inn i en kunsthistorisk sammenheng, kan verket leses som en <span type="quote">”readymade”</span>, det vil si som en gjenstand fra dagliglivet satt inn i en kunstkontekst. Marchel Duchamps verk <em type="italic">Fontene </em>fra 1917 er kanskje den mest kjente <span type="quote">”readymade”</span>. Verket er et porselens- urinal, lik urinalene på de fleste herretoa-letter den gangen, med signaturen R. Mutt. Urinalets nye tittel, <em type="italic">Fontene </em>, og dets nye posisjon, på et kunstgalleri, innebærer en forvandling av gjenstandens betydning. Kunstnerens hensikt med å skape en slik forvandling har egentlig ikke med selve gjenstanden å gjøre. Hensikten er å stille spørsmål ved hele kunstbegrepet. <em type="italic">Parabol </em>lest som readymade kan reise spørsmål om den samiske kunstverden, og det samiske kunstbegrepet. En parabol er noe som fanger opp signaler utenfra, og som favner vidt. Samtidig viser koppen og skåla til det masseproduserte, det tradisjonelle og <span type="quote">”vanlige”</span>, som mottar signalene. Slik forteller verket om en gjenkjennelig og kanskje til og med kjær gjenstand som viser tilpasning, dynamikk og levende liv. Samisk kultur er tilpasningsdyktig og har utstrakt evne til å ta opp nye elementer og tilpasse dem til sin virkelighet. Hvis det hadde vært mulig å lage parabolantenner av kaffekopper, så hadde man gjort det. En lesing av verket på denne bakgrunnen forteller om en levende, åpen, dynamisk og moderne kultur. Verket kan også leses som et forsøk på utelukkende å vise en dagligdags gjenstand, gi gjenstanden betydning som nettopp dagligdags, ikke som noe annet. Ved å isolere og sette søkelys på dagligdagse gjenstander, tvinges vi til å se gjenstander som vi vanligvis ikke skjenker mye oppmerksomhet, på en ny måte. Lest slik blir verket et eksempel på Arte Povera. Denne kunstbevegelsen legger vekt på at kunsten skal være tilgjengelig for alle, ikke et gallerifenomen. Bevegelsen er opptatt av å bruke verdiløse materialer og gjenstander, bearbeide dem, og gi dem ny betydning. Ved blant annet materialbruk vil Arte Povera provosere betrakteren til å revurdere sitt eget dagligliv. Gjennom kunst skal vi se vårt eget liv i et nytt lys og få hjelp til å lese skjulte dimensjoner i bevegelser og gjenstander. En slik skjult dimensjon i <em type="italic">Parabol </em>kan være den europeiske impe-rialismen og stereotypiene om samisk kultur den har produsert, representert ved kopien av københavnerporselenet. En annen, mer direkte dimensjon, kan være en kommentar til alt man mottar gjennom en parabolantenne som er med på å kolonisere folk i hode og hjerte. <em type="italic">Parabol </em>er et verk som er helt avhenging av kontekst for hvordan det leses. Som verk i den samiske kunstsamlingen er det mange mulige lesninger som har med spørsmål omkring det samiske samfunnet og samisk identitet å gjøre. I en annen kontekst vil verket kunne leses som kommentar til andre spørsmål. Spørsmålene <em type="italic">Parabol </em>reiser er viktigere enn svarene den kan gi og det er en påminnelse om at samisk kunst kan være hva som helst, men at hva som helst ikke kan være samisk kunst. </p>
</body></document>
