<document xml:lang="nob" id="no_id"><header><title>Sámi dáidda sosiologalaš ja historjjálaš perspektiivvas</title><genre code="facta"/><author><person firstname="Dag" lastname="Solhjell" sex="m" born="" nationality="NO"/></author><translator><person firstname="Brita" lastname="Kåven" sex="f" born="" nationality="NO"/></translator><translated_from xml:lang="nob"/><year>2008</year><wordcount>2088</wordcount><conversion_status type="standard"/><availability><license type="standard"/></availability><origFileName>http://www.gierdu.no/pdf/DagSolhjell.pdf</origFileName><parallel_text xml:lang="sme" location="dag_solhjell.pdf"/><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision$; </version></header>
<body>
<p><em type="bold">SamiSk kunSt i et SoSiologiSk og hiStoriSk perSpektiv </em></p>
<p><em type="bold">Sámi dáidda </em><em type="italic">– Hvert folk har rett til sin egen billedkunst, som de også har rett til sitt eget språk og kultur, rett til å styre seg selv i ordets videts forstand. </em></p>
<p>Ailo Gaup 1979</p>
<p>Hva vil det si at et folk har rett til sin egen billedkunst? I et kunstsosiologisk perspektiv betyr det rett til å etablere sine egne institusjoner for å bedømme kvaliteten på billedkunstverk som produseres av dette folkets representanter. I det følgende vil jeg prøve å drøfte om og hvordan det samiske folket har benyttet seg av denne retten, samt sette spørsmålet i et historisk- sosiologisk perspektiv.</p>
<p><em type="bold">Hva er et historisksosiologisk perspektiv? </em>Å studere billedkunst i et sosiologisk perspektiv betyr å se på den som et sosialt system. Å se på samisk kunst i et sosiologisk og historisk perspektiv er å se dens historie som et sosialt system. Det sosiologiske perspektivet på det samiske kunstsystemet er forskjellig fra den diskursive tilnærmingen som brukes av både Hanna H. Hansen i hennes hovedfagsoppgave i kunstvitenskap fra 2004, og Thomas Kintel i hans hovedfagsoppgave fra 2006. Deres empiri er hovedsaklig skriftlige og muntlige utsagn fra aktører innenfor og på kanten av det samiske kunstsystemet. Kintel skriver at <span type="quote">”samisk kunstverden er diskursivt konstituert”</span> (:26), Hansen skriver om samisk kunst som <span type="quote">”flere fortellinger som viser ulike, mulige lesninger av kunsten”</span> (:3). Jeg beskriver hvordan den samiske kunstverden er institusjonelt konstituert, for enklere å kunne sammenligne den med konstitueringen av andre kunstsystemer. </p>
<p><em type="bold">Kunstsystemet som ledd i fremveksten av det moderne </em>Kunstsystemet er knyttet til fremveksten av det moderne. Dag Østerberg (2000) mener at det moderne har tre nødvendige kjennetegn: vektleggingen av fornuften, individet og fremskrittet, og at de opptrådte sammen i den europeiske kulturkrets fra første del av 1700-tallet. Norsk kultur ble modernisert på første del av 1800-tallet. Den samiske kulturen langt senere. Den fikk derfor heller ikke et kunstsystem samtidig med det norske. </p>
<p>Vektleggingen av individet åpnet for tre elementer som hører til kunstsystemer av europeisk type: det skapende kunstnersubjektet, kunstnerens og betrakterens følelser og begges innbilningskraft. En annen måte å betegne det moderne på, er å fremheve differensieringen av den menneskelige erkjennelsesevnen i tre separate sfærer: den vitenskapelige og sanne, den etiske og gode og den estetisk-ekspressive – den som er knyttet til erfaringen av det skjønne. Immanuel Kant krevde at bedømmelsen av det skjønne i kunst og natur skal være interesseløst. Vakre nyttegjenstander, og dette gjelder også samisk kultur, er altså ikke kunst i den moderne estetikkens begrepsverden.</p>
<p><em type="bold">Kunstsystemet som et akademiregime </em>Fremveksten av det moderne skaper i seg selv ikke et kunstsystem. Det må etableres særegne og relativt selvstendige institusjoner med ansvar for å forvalte reglene for det i kunsten. En nøkkelinstitusjon her er de kunstakademiene som ble etablert i stadig flere land og byer i Europa noe før og etter 1800. Med dem ble de fleste elementene i det moderne kunstsystemet etablert. Som statlige institusjoner var de uttrykk for en statlig kunstpolitikk. De var statlig sanksjonerte uttrykk for kunstens autonomi – dens rett til å bestemme reglene for hva som var god kunst uten innblanding. Det statlig godkjente kunstsystemet består av institusjonaliserte ordninger som skal sikre kunstnerisk kvalitet i alle ledd ved at den kunstneriske evaluering utføres av sakkyndige valgt av og blant systemets egne medlemmer. I Norge etablerte Stortinget et lite kunstakademi i 1818 som gikk under navnet Tegneskolen, men som bar det offisielle navnet Den kongelige Kunst- og Tegneskole i Christiania. Her ble det undervist i grunnlaget for alt moderne byhåndverk i Norge, men ikke i de ferdighetene som ble anvendt innenfor folkekunst eller samisk kunst. </p>
<p><em type="bold">Med kunstsystemet opphørte samisk kunst å være kunst </em>Det moderne kunstsystemet som vokste frem med akademiene oppløste de førmoderne kunstsamlingene som ble kalt <span type="quote">”Kunstkammer”</span>. De var kongelige samlinger av ulike typer gjenstander, som sammen skulle representere datidens ver-densanskuelse. I det danske kunstkammeret i København fantes det også gjenstander fra den samiske kulturkretsen, som for eksempel runebommer. I framstillingen av det moderne var det ikke plass til slike objekter i kunstsamlinger. Samiske gjenstander ble plassert i nye etnografiske eller historiske museer, slik tilfellet var i København omkring 1820. Samiske arbeider mistet altså betegnelsen kunst på den tiden kunstakademiene ble etablert, og kunstkamrene ble oppløst. I kunstkamrene og akademiene viste kunstbegrepet til den ferdigheten man frembrakte gjenstandene med, ikke til resultatet av ferdigheten, altså selve kunstverkene. Kant bruker ofte betegnelsen <span type="quote">”den skjønne kunstens frembringelser”</span> om kunstverk. Da kunne man peke på samiske gjenstander og si at de var laget med kunstferdighet, men ikke at de var kunst. Da betegnelsen <span type="quote">”kunst”</span> senere ble innført som en beskrivelse av selve kunstverket, var den samiske kunsten – dens kunstferdige gjenstander – allerede satt utenfor systemet og dets begrepsverden. Man kunne da ikke kalle samiske objekter for kunst. Det samme skjedde selvsagt også med tilsvarende norske objekter. Man tok i bruk begreper som kunstflid, husflid, folkekunst, kunsthåndverk, håndverkskunst, kunstindustri osv. Det er dette som ligger bak dagens skille mellom dáidda og duodji. <em type="bold">Det norske akademiregime fra 1884 </em>På 1880-tallet fikk Norge et kunstpolitisk kunnskapsregime av akademitypen, som hadde følgende særlige kjennetegn: - Kunstnerne tilhørte ingen forening eller organisasjon, men var representert gjennom Bildende Kunstneres Styre (BKS), som ble valgt av stemmeberettigede kunstnere. Stemmerett ble oppnådd gjennom flere gangers deltakelse på Statens Kunstutstilling (Høstutstillingen), som ble vurdert av en jury de stemmeberettigede selv hadde valgt.- Kunstnere oppnevnt av BKS satt med flertall i styret i Nasjonal- galleriet, og i alle viktige instanser der det for statlige midler ble innkjøpt kunst, gitt stipendier, juryert utstillinger, og valgt ut kunstnere til representative oppgaver. BKS fungerte også som statens kunstråd. Bildende Kunstneres Styre ble også styre i Statens Kunstakademi da det ble etablert i 1909 (frem til 1956), valgte bestyrelse for Kunstnernes Hus da det åpnet i 1930, og ble styre for Bildende Kunstneres Hjelpefond da det ble etablert i 1948. Alle viktige evaluerende instanser i det norske kunstsystemet var kontrollert av BKS.- Det nye kunstnerstyrte kunstsystemet var godkjent av Kirke- og undervisningsdepartementet. </p>
<p><em type="bold">Samer i det norske kunstsystemet før 1970-tallet </em>Dette kunstsystemet måtte alle bildekunstnere i Norge forholde seg til, også de samiske. Kanskje bare én samisk kunstner fikk stemmerett av BKS, altså en formell kunstner- status i det nasjonale kunst- systemet. Det var glasskunstneren Oddmund Kristiansen fra Balsfjord i Troms (f. 1920, d.1997). </p>
<p>Men hans samiskhet er ikke synlig i arbeidene slik den var med John A. Savio (f. 1902 – d. 1938) og Iver Jåks (f. 1932 – d. 2007). Savio døde allerede i 1938, før han hadde oppnådd status som stemmeberettiget kunstner. Iver Jåks fikk heller ikke stemmerett, trolig fordi hans anerkjennelse som bildekunstner kom så sent at det gamle systemet da var oppløst. Jåks ble imidlertid en aktiv deltaker i det nye norske og nordnorske kunstsystemet som ble etablert fra 1974 og fremover. Den nordnorske kunstutstillingen, etablert av Bodø Kunstforening i 1946, fungerte som en nordnorsk Høstutstilling, men uten de privilegiene den nasjonale utstillingen ga, og derfor med langt lavere status. Elleve av de tjueen billedkunstnerne som var registrert i samisk kunstnerleksikon i 1993 hadde ifølge deres biografiske opplysninger da deltatt på <span type="quote">”nordnorsken”</span>.</p>
<p><em type="bold">Fra akademiregime til fagforeningsregime på 1970-tallet </em>I løpet av 1970-tallet skjedde det radikale endringer i det norske kunstsystemet. Det nye systemet fikk tre elementer som hadde betydning for samisk kunst. For det første kunne det nå etableres distriktsorganisasjoner for kunstnere i et eller flere fylker. I 1971 ble det derfor organisert en egen forening for bildende kunstnere i Nord-Norge (Nordnorske Bildende Kunstnere – NNBK) der samiske kunstnere kunne delta. For det andre ble de regionale kunstnerorganisasjonene tillagt flere oppgaver som det nedlagte </p>
<p>BKS tidligere hadde hatt på nasjonalt nivå: en jury, et offentlig finansiert kunstnersenter (et slags <span type="quote">”Kunstnernes Hus”</span> styrt av kunstnere), en salong – altså en åpen juryert utstilling juryert av kunstnerne selv (kalt landsdelsutstillinger), flertall i det regionale kunstmuseets innkjøpskomité, innflytelse på den regionale kunstpolitikken, innflytelse på valg av kunstnere som skulle få utsmykkingsoppdrag. I Nord-Norge fikk man en egen kunstskole (i Kabelvåg), og visjonen var å få til et nordnorsk kunstakademi. Det tredje nye elementet var tre selvstendige og statsstøttede kunstsystemer på 80-tallet ved siden av billedkunstnernes kunstsystem: et for kunsthåndverkere (Norske Kunsthåndverkere, NK), et for fotografer (Forbundet Frie Fo-tografer, FFF) og et for samiske kunstnere (Samisk Kunstnerforbund, SDS, stiftet i 1979). For de samiske kunstnerne betydde det at de ble kunstpolitisk likestilt både med NBK, NK og FFF.</p>
<p><em type="bold">Kort kronologi for etablering av det samiske kunstsystemet </em>Allerede fra sin første begynnelse høsten 1978 er det klart at samiske kunstnere ønsket å skape seg sitt eget system, og ikke bare være et regionalt ledd i det norske nasjonale kunstsystemet. <em type="bold">1979 </em>Samisk kunstnerforbund (SDS) stiftet en kunstnerorganisa-sjon med kunstnerisk råd. Samme år startet man med innkjøp av samisk samtidskunst til en samisk kunstsamling i De Samiske Samlinger. <em type="bold">1980 </em>SDS tar opp arbeidet med et (nordisk) samisk kunstakademi. Det etableres en jury for kollektive utstillinger. De ønsker seg egne statlige stipendier for samiske kunstnere, nødvendigvis med en samisk stipendkomite. <em type="bold">1981/82 </em>SDS tar opp ideen om et Samisk kunstnersenter (SKS), etter mønster av senter etablert i flere norske regioner. <em type="bold">1986 </em>Samisk Kunstnersenter (SDG) realisert i Karasjok for billedkunstnere, kunsthåndverkere og fotografer. Samme år ble en rekke andre regionale kunstnersentra tatt inn på statsbudsjettet, medregnet felles sentre for billedkunstnere og kunsthåndverkere. <em type="bold">1989 </em>SDS får forhandlingsrett med staten på lik linje med andre norske kunstnerorganisasjoner, som hadde oppnådd dette få år tidligere. Dermed får SDS også adgang til kollektive vederlagsordninger. <em type="bold">1993 </em>Et samisk kunstnerleksikon blir utgitt i 1993, der 21 dalevende norske samiske billedkunstnere var med. <em type="bold">1998 </em>En prosjektleder blir engasjert på De Samiske Samlinger for å planlegge å etablere et samisk kunstmuseum. <em type="bold">2000 </em>Samisk kulturråd blir nedlagt, og midlene fra 2001 forvaltet av Sametingets avdeling for kultur og næring. <em type="bold">2003 </em>En kunstfaglig utdannet konservator, altså en kunsthistoriker, ansettes ved De Samiske Samlinger (SVD) med ansvar for museets kunstavdeling. Et samisk kunstmuseum skal planlegges. En samisk kunstskole skal igangsette sin undervisning. <em type="bold">2004 </em>Samisk kunstnerråd inngår en samarbeidsavtale med Sametinget, som forplikter seg til å gjennomføre årlige forhandlinger med Samisk kunstnerråd. <em type="bold">2005 </em>Sametinget avgir en Melding om samisk kunst. </p>
<p>Det samiske kunstsystemet er nesten det samme som det norske, med to unntak. Det mangler tilsynelatende en årlig juryert utstilling, og armlengdes avstandsprinsippet mangler i forhold til Sametinget gjennom et kulturråd, som det mistet i 2000.</p>
<p><em type="bold">Sammenfattende vurdering </em>Samisk kunst fikk i løpet av kort tid sitt eget offentlig støttede kunstsystem. Det er i nesten alle sine enkelttrekk likt det norske kunstsystemet, og også fotografenes og kunsthåndverkernes og til dels også det nordnorske. De samiske kunstnernes institusjonelle rettigheter er altså anerkjent og sikret. Rundt det samiske kunstsystemet ble det skapt en særegen samisk forståelsesramme, som ble gjeldende også for det norske kunstsystemet når det presenterte samiske kunstnere. Et spesielt kjennetegn for det samiske kunstsystemet er at det formelt ikke skiller sterkt mellom det tradisjonsbundne og håndverksbaserte på den ene siden, og den frie samtidsorienterte billedkunsten og kunsthåndverket på den andre. Det kan kanskje skilles mellom to typer virksomme kunstnerroller i det samiske kunstsystemet: den <span type="quote">”nomadiske”</span> og den <span type="quote">”fastboende”</span>. Begge begrepene er å forstå som metaforer, altså ikke bokstavelig. Den fastboende samiske kunstneren holder seg gjerne til tradisjonelle håndverk, tradisjonelle materialer og/eller typisk samiske motivkilder. Den fastboende deltar helst bare i det samiske kunstsystemet eller i en tydelig samisk sammenheng der det er et poeng å demonstrere samiskhet. Den nomadiske samiske kunstneren pendler ganske fritt mellom det norske og det samiske kunstsystemet, er samtidsorientert, lite håndverksorientert, benytter seg av flere materialer og teknikker uten å være <span type="quote">”ekspert”</span> på noen av dem og er mer konseptuell og samtidsorientert i sin tilnærming. Den nomadiske kunstneren deltar både i diskursen om samtidskunsten og i diskursen om det samiske. Disse to rolletypene gir grunnlag for en iboende konflikt fraværende i det norske kunstsystemet. Der spør man: <span type="quote">”Er dette kunst?”. I det samiske kunstsystemet må man stille to spørsmål: ”Er dette kunst?” Hvis svaret er ja, må det så spørres: ”Er dette samisk kunst?” Både spørsmålet om det kunstneriske, og dermed om kvalitet, og spørsmålet om samiskhet, altså etnisitet, er forhold som står på spill i det samiske kunstsystemet. Det faktum at den samiske kunstnerorganisasjonen bare kan ta opp samiske kunstnere virker i mang-foldsåret 2008 som en utfordring. Det samme gjelder om man får et samisk kunstakademi og en juryert samisk årlig utstilling lukket for andre enn samer. Regelen om at det samiske kunstmuseet bare skulle kunne kjøpe inn kunstverk av etnisk samiske kunstnere synes allerede å ha blitt oppmyket, både formelt og i innkjøpspraksisen. De ”nomadiske”</span> kunstnerne har kanskje større interesser i å få åpnet det samiske kunstsystemet enn de <span type="quote">”fastboende”</span>. </p>
</body></document>
