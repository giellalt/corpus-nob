<document xml:lang="nob" id="no_id"><header><title/><genre code="facta"/><author><unknown/></author><wordcount>924</wordcount><conversion_status type="standard"/><availability><free/></availability><metadata><uncomplete/></metadata><version>XSLtemplate $Revision: 32698 $; file-specific xsl  Revision; common.xsl  $Revision$; </version></header><body><p>Til foresatte som har barn på 5. og 8. trinn</p>
<p>Informasjon om nasjonale prøver 2008</p>
<p>Forord fra kunnskapsministeren Våre elever fortjener en best mulig skole, og vi må arbeide kontinuerlig for å forbedre opplæringen. En av de viktigste oppgavene for skolen er å sørge for at elevene tilegner seg grunnleggende ferdigheter. De nasjonale prøvene skal brukes både av skolene, kommunen og nasjonale myndigheter til å få informasjon om elevenes læring. Kunnskap om hva elevene kan og ikke kan, er helt nødvendig for å kunne vite hvor det er nødvendig å sette inn ekstra tiltak. Dette gjelder både i forhold til enkelte elever, klasser og skoler. Foresatte skal også få informasjon om resultatet for sine barn. Jeg oppfordrer derfor de foresatte til å snakke med barna om de nasjonale prøvene, og til å snakke med læreren om resultatene og hvordan de blir fulgt opp. Sammen med andre vurderingsformer skal de nasjonale prøvene gi oss et godt grunnlag for å forbedre kvaliteten på opplæringen. Bård Vegar Solhjell</p>
<p type="listitem">Hvorfor nasjonale prøver? Nasjonale prøver skal gi informasjon om elevenes grunnleggende  ferdigheter er i samsvar med målene  i læreplanen. I læreplanen er de  grunnleggende ferdighetene definert  som</p>
<p type="listitem">Å kunne uttrykke seg muntlig</p>
<p type="listitem">Å kunne uttrykke seg skriftlig</p>
<p type="listitem">Å kunne lese</p>
<p type="listitem">Å kunne regne</p>
<p type="listitem">Å kunne bruke digitale verktøy</p>
<p>Disse ferdighetene er viktig for læring og utvikling i alle fag og har stor betydning for hvordan elevene klarer seg på skolen og senere i livet. Derfor er de grunnleggende ferdighetene en del av alle fag.</p>
<p>Elevene må for eksempel kunne lese for å samle informasjon, tolke og reflektere over innholdet i naturfag. De må kunne regne for å behandle og sammenlikne tallmateriale om faglige tema i samfunnsfag, og de må kunne lese oppskrifter og regne ut mengder for å kunne lage mat i faget mat og helse.</p>
<p type="listitem">I 2008 skal det gjennomføres tre  nasjonale prøver på 5. og 8. trinn:</p>
<p type="listitem">lesing på norsk</p>
<p type="listitem">regning</p>
<p type="listitem">lesing på engelsk</p>
<p>Nasjonale prøver i lesing på engelsk er en elektronisk prøve som elevene skal gjennomføre på PC. Prøvene i lesing på norsk og regning skal gjennomføres på papir. Dette er ikke prøver i fagene norsk og matematikk, men i lesing og regning i mange fag.</p>
<p>Resultatene fra prøvene vil gi informasjon om elevenes ferdigheter i lesing, regning og lesing på engelsk. Skoler, kommuner og sentrale myndigheter skal bruke denne informasjonen i arbeidet med å forbedre kvaliteten på opplæringen.</p>
<p>Hvem skal gjennomføre prøvene? Nasjonale prøver gjennomføres i 2008 på 5. og 8. trinn i grunnskolen. Prøvene er obligatoriske for alle elever på disse trinnene, jf. forskriften til opplæringsloven av 23. juni 2006, § 2-4, og forskriften til privatskoleloven av 14. juli 2006, § 2-4.</p>
<p>Skolen kan fatte vedtak om fritak fra plikten til å delta i nasjonale prøver. Fritak kan for eksempel gis for elever som får spesialundervisning etter kapittel 5 i opplæringsloven, eller for elever som får spesiell språkopplæring etter opplæringsloven. Selv om en elev innfrir vilkårene for fritak, kan eleven selv eller de foresatte likevel bestemme at eleven skal gjennomføre prøven.</p>
<p>Elever som ikke har mulighet til å gjennomføre en eller flere av de nasjonale prøvene på prøvedagen, skal få tilbud om å gjennomføre prøven senere.</p>
<p>Når skal prøvene gjennomføres? Alle prøvene skal gjennomføres i september i år.</p>
<p><em type="italic">Gjennomføring på 5. trinn: </em>Tirsdag 23.09: </p>
<p>Regning</p>
<p>Torsdag 25.09: Lesing på norsk Ukene 36 og 37: Lesing på engelsk (elektronisk prøve)</p>
<p><em type="italic">Gjennomføring på 8. trinn: </em>Tirsdag 23.09: </p>
<p>Regning</p>
<p>Torsdag 25.09: Lesing på norsk Ukene 38 og 39: Lesing på engelsk (elektronisk prøve)</p>
<p>Prøvetid for lesing på norsk og regning er 90 minutter for begge trinn, mens prøvetiden for den elektroniske prøven i lesing på engelsk er 60 minutter for begge trinn.</p>
<p>Hva slags oppgaver skal elevene løse? Prøvene består av en kombinasjon av flervalgsoppgaver og åpne oppgaver. I åpne oppgaver skal elevene svare med egne ord eller tall, mens flervalgsoppgaver betyr at eleven skal velge ett av flere svaralternativer. De fleste elevene vil oppleve at noen oppgaver er lette mens andre er vanskelige.</p>
<p>På Utdanningsdirektoratets nettside ligger det eksempeloppgaver som skal gjøre det mulig for elevene å bli kjent med de oppgavetypene som brukes i de nasjonale prøvene.</p>
<p>Hvem får tilgang til resultatene? Eleven og elevens foresatte skal få tilbakemelding fra læreren om resultatene fra prøvene, og hvordan resultatene blir fulgt opp i opplæringen. Prøveresultatene skal også være tema i elevsamtalen.</p>
<p>Resultatene for skolen vil være tilgjengelig for rektor og skoleeieren. Disse resultatene skal brukes som utgangspunkt for arbeidet med å forbedre kvaliteten på opplæringen. Offentlighetsloven gjelder også for nasjonale prøver, men Utdanningsdirektoratet vil ikke legge til rette for rangering av skoler.</p>
<p>Resultatene for kommuner og fylker vil bli offentliggjort på Skoleporten <em type="bold">www.udir.no/skoleporten </em>. Dette er fordi disse resultatene har interesse i samfunnsdebatten om skolepolitikk. </p>
<p>Det er taushetsplikt for opplysninger om den enkelte elevs resultater på nasjonale prøver.</p>
<p>Utdanningsdirektoratet er sammen med skoleeieren ansvarlig for behandlingen av opplysninger som registreres i forbindelse med nasjonale prøver. Utdanningsdirektoratet er også ansvarlig for behandlingen i forbindelse med offentliggjøring av resultatene.</p>
<p>Mer informasjon Mer informasjon om nasjonale prøver finnes på Utdanningsdirektoratets nettside <em type="bold">www.udir.no/nasjonaleprover. </em></p>
<p>Alle læreplanene i Kunnskapsløftet er tilgjengelig på Utdanningsdirektoratets nettside <em type="bold">www.udir.no/grep </em>. Læreplanene innholder blant annet kompetansemålene for 4. og 7. trinn som er utgangspunktet for de nasjonale prøvene på 5. og 8. trinn. </p>
<p>Foresatte kan få mer informasjon om de nasjonale prøvene ved å henvende seg til skolen.</p>
<p>Kolstadgata 1 Postboks 2924 Tøyen 0608 OSLO Telefon 23 30 12 00 Telefaks 23 30 12 99 www.utdanningsdirektoratet.no</p>
<p>Kolstadgata 1 Postboks 2924 Tøyen 0608 OSLO Telefon 23 30 12 00 Telefaks 23 30 12 99 www.utdanningsdirektoratet.nowww.sisteskrik.no Ill: www.studiom7.no</p>
</body></document>
