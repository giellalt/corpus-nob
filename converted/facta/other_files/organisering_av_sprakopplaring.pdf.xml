<document xml:lang="nob" id="no_id">
  <header>
    <title>GIELLAOAHPAHUSA ORGANISEREN SÁMI OAHPPOPLÁNAID VUOĐUL </title>
    <genre code="facta"/>
    <author>
      <unknown/>
    </author>
    <translator>
      <unknown/>
    </translator>
    <translated_from xml:lang="nob"/>
    <year>1999</year>
    <place>http://www.skolenettet.no/nyUpload/Samisk læringsnett/Dokumenter/Organisering av språkopplæring.pdf</place>
    <publChannel>
      <publication>
        <publisher>Sámi oahpahusráđđi</publisher>
      </publication>
    </publChannel>
    <collection>Čálusráidu O97 sámi oktavuođas</collection>
    <wordcount>4171</wordcount>
    <conversion_status type="standard"/>
    <availability>
      <free/>
    </availability>
    <submitter name="Børre Gaup" email="borre.gaup@samediggi.no"/>
    <origFileName>Organisering_av_språkopplæring.pdf</origFileName>
    <parallel_text xml:lang="sme" location="organisering_av_sprakopplaring"/>
    <metadata>
      <uncomplete/>
    </metadata>
    <version>XSLtemplate  1.9 ; file-specific xsl  $Revision: 1.1 $; common.xsl  $Revision: 154948 $; </version>
  </header>
  <body>
    <p>Dette temaheftet handler i hovedsak om språkopplæring der målet er funksjonelt tospråklighet.</p>
    <p>Innhold: Innledning Ulike forutsetninger og læringsbehov Språkalternativene i L 97Samisk Funksjonell tospråklighet </p>
    <p>Tilrettelagt opplæring: </p>
    <p type="listitem">– Språkvalget</p>
    <p type="listitem">– Språkkravet</p>
    <p type="listitem">– Språkplanene</p>
    <p type="listitem">– Organisering av språkopplæringen</p>
    <p type="listitem">– Språksentre/lokalmiljø</p>
    <p type="listitem">– Lærere</p>
    <p type="listitem">– Læremidler/lærebøker</p>
    <p type="listitem">– Samarbeid skole – hjem</p>
    <p type="listitem">– Eksempelsamling</p>
    <p>IN N L E D N I N G</p>
    <p>Dette er det andre temaheftet som gis ut i en egen skriftserie i tilknytning til iverksetting av Det samiske læreplanverket. I skriftserien inngår temahefter med vekt på informasjon, veiledning og ideer knyttet til realisering av ulike sider ved L97 Samisk. Temaheftene vil rette seg mot utfordringer som den samiske skolen står overfor og utgis løpende etter som tilbakemeldinger tilsier at et gitt tema bør behandles og belyses. Heftene utarbeides og produseres av SUR i samarbeid med KUF. Heftene vil bli distribuert av SUR samtidig som de gjøres tilgjengelig på SUR’s web. side på Internett. Temaheftene retter seg i hovedsak mot forvaltningsområdet for samisk språk og særskilte samiske distrikt. Heftene vil også kunne ha relevans for kommuner/skoler utenfor forvaltningsområdet som gir tilbud om opplæring i samisk språk. Enkelte hefter vil også kunne anvendes av kommuner og skoler som ønsker informasjon og ideer om ulike sider ved Det samiske læreplanverket, eller som ønsker å ta i bruk veiledningsmateriell utformet til L97 Samisk i realiseringen av de samiske stolpene i L97. Som en følge av at det utarbeides en egen skriftserie vil det ikke bli utformet veiledninger til de enkelte fag eller hovedområder i Det samiske læreplanverket. De veiledningene som er utarbeidet til L97 vil for enkelte fag og områder også ha relevans også for lærere som underviser etter L97 Samisk. Dette gjelder spesielt veiledningen som er utformet til overordnede prinsipper i L97 og som omhandler arbeidsmåter, lokal og individuell tilpasning og hovedtrinnenes egenart og særpreg og helhet og sammenheng i opplæringsløpet. I temaheftet vil det bli flere henvisninger til Jon Todals rapport om «Opplæringa i samisk som andrespråk» (1998). Vi er klar over at denne rapporten kun konsentrerer seg om faktorer som gjelder forhold omkring samisk som andrespråk. Vi vil også anbefale rapporten for alle som er interessert i spørsmål vedrørende opplæring i samisk. </p>
    <p>ULIKE FORUTSETNINGER</p>
    <p>OG LÆRINGSBEHOV</p>
    <p>For å ta hensyn til ulikheter i bakgrunn og forutsetninger hos elevene må skolen være et romslig og inkluderende fellesskap. Som det framgår av læreplanverket skal et mangfold i bakgrunn, interesser og forutsetninger imøtekommes med et mangfold av utfordringer. Tilpasset opplæring er derfor et sentralt og overordnet prinsipp for opplæringen. Den lokale tilpasningen skal legge vekt på å styrke kunnskapen om, og tilknytningen elevene har til lokalsamfunnets kultur, tradisjoner og levesett. Lokal forankring og identitet gir grunnlaget for en bredere forståelse for allmenne trekk i ulike livsvilkår – uavhengig av hvor en bor. Innenfor de ulike samiske samfunn vil lokalsamfunnets kultur og levesett kunne være sammensatt og kompleks. Innenfor en og samme klasse vil det kunne være elever med svært ulik bakgrunn både sosialt og kulturelt. Elever med samisk, norsk og finsk som andrespråk vil kunne gå i samme klasse med elever som bare har opplæring i norsk. Dette gjør at tilpasset opplæring blir en av hovedutfordringene i opplæringen for å sikre en individuell og tilpasset språkopplæring. Tilpasset opplæring må komme til uttrykk i hele skolens virksomhet. Alle elever, også de med særlige vansker eller særlige evner på ulike områder, skal få møte utfordringer som svarer til forutsetningene deres. Individuell tilpasning er nødvendig for at alle elever skal få et likeverdig tilbud, noe som krever at alle sider ved opplæringen – lærestoff, arbeidsmåter, organisering og læremidler – blir lagt til rette med tanke på ulike forutsetninger hos elevene.</p>
    <p>SPRÅKALTERNATIVENE</p>
    <p>I L97 SAMISK:</p>
    <p>Elever som følger L97 Samisk kan velge ett av følgende fem språkalternativer: 1. Samisk som førstespråk er beregnet på samisk talende elever som ønsker å ha sin opplæring på samisk. Disse elevene har norsk som andrespråk. Til samisk som førstespråk er det satt av 1520 årstimer og til norsk som andrespråk 1111 årstimer. Elever som velger samisk som førstespråk, fritas fra opplæring i norsk sidemål på ungdomstrinnet. 2. Samisk som andrespråk er beregnet på elever som ønsker å ha norsk som førstespråk. Disse elevene har samisk som andrespråk. Til norsk som førstespråk er det satt av 1520 årstimer og til samisk som andrespråk 1111 årstimer. Elever som velger samisk som andrespråk, fritas for opplæring i norsk sidemål på ungdomstrinnet. 3. Samisk språk og kultur er beregnet på norsktalende elever. Disse elevene har norsk som opplæringsspråk. Til samisk språk og kultur er det satt av 722 årstimer og til norsk som førstespråk 1909 årstimer. Disse elevene kan ikke fritas for opplæring i norsk sidemål på ungdomstrinnet. 4. Norsk som førstespråk og finsk som andrespråk er beregnet på elever som ønsker opplæring i finsk som andrespråk istedenfor samisk som andrespråk. Til norsk som førstespråk er det satt av 1520 årstimer og til finsk som andrespråk 1111 årstimer. Elever som velger finsk som andrespråk, er fritatt fra opplæring i norsk sidemål på ungdomstrinnet. 5. Norsk som førstespråk er beregnet på norsktalende elever som ikke ønsker opplæring i samisk. Disse elevene har 2033 årstimer i norsk og er ikke fritatt for opplæring i norsk sidemål på ungdomstrinnet. Det samlede timetall for disse elevene må ikke være mindre enn 9538 årstimer. Elever som ønsker å følge læreplanen i norsk, skal benytte 446 årstimer som et tillegg til årstimetallet for skolens og elevenes valg.</p>
    <p>Som det framgår av læreplanverket skal det legges vekt på en fleksibel organisering og tilrettelegging av språkopplæringen som kan bidra til å fremme en bred og allsidig språkkompetanse hos elevene. En av hovedutfordringene på de ulike nivåer være det seg kommune, skole eller klasse er å bidra til å fremme og sikre en likeverdig språkopplæring uavhengig av språkbakgrunn og valg av språkalternativ. Likeverdighet innebærer blant annet at de ulike språkalternativene oppfattes som like utfordrende, arbeidskrevende og givende. I forvaltningsområdet for samisk språk er det spesielt viktig å gi de 446 årstimene til elever som ikke velger samisk et innhold som kan bidra til å fremme innsikt og forståelse av hva tospråklighet er og respekt for andre språk enn ens eget. </p>
    <p>FUNKSJONELL TOSPRÅKLIGHET</p>
    <p>Som det framgår av innledningene til læreplanene i Norsk for elever med samisk som førstespråk og Samisk som andrespråk i L97 Samisk («andrespråksplanene»), er det overordnede mål for opplæringen å fremme funksjonell tospråklighet. Dette gjelder både samisk og norsk enten som første eller andrespråk og innebærer at elevene kan bruke begge språkene aktivt. De skal samtidig opparbeide respekt for forskjeller og likheter mellom samisk og norsk språk og kultur. </p>
    <p>Elevene møter på skolen med svært variert språkkompetanse. En gruppe elever som etterhvert er blitt ganske stor, er elever med både samisk og norsk som hjemmespråk. Disse elevene bør få en opplæring som bidrar til å utvikle begge språkene på en likeverdig måte. Utenfor de samiske kjerneområdene vil det være naturlig å legge opp språkopplæringen i samisk annerledes enn i kjerneområdene. Elever som sokner til slike områder, vil ofte ha en svakere språkbakgrunn i samisk enn elever som i det daglige bruker språket i sitt nærmiljø. Disse elevene vil i hovedsak ha samisk som sitt hjemmespråk ved siden av norsk, men møter for det meste norsk i sitt nærmiljø. Dette er hensyn som må få betydning for organiseringen av opplæringen. En del elever vil også velge samisk som sitt førstespråk på tross av at dette er et språk de i hovedsak bare praktiserer i hjemmemiljøet. Skolen har i disse tilfeller et spesielt ansvar for å videreutvikle og ivareta den språkkompetansen eleven har i samisk, samtidig som de har et ansvar for å utvikle andrespråket på en måte som ivaretar det overordnede målet om funksjonell tospråklighet.</p>
    <p>TILRETTELAGT OPPLÆRING</p>
    <p>SP R Å K VA L G E T</p>
    <p>Det er mange faktorer som virker inn når foreldre og barn skal velge språkalternativ etter L-97 Samisk. For elevene i Kautokeino, Karasjok og Nesseby er samisk et obligatorisk fag enten som 1. eller 2. språk. Samiskopplæring ellers i landet er frivillig.</p>
    <p>Jon Todal rapporterer om positive holdninger blant foreldre til barn som har samisk som 2. språk, enten opplæringen er frivillig eller obligatorisk (1998:119). Han diskuterer også ulike årsaker til at foreldre ønsker samiskopplæring for barna sine. Han mener det skyldes både integrerende faktorer – foreldrene ønsker at barna skal kunne kommunisere på samisk med familie og slektninger og også styrke sin samiske identitet – og instrumentelle faktorer. Her viser han til jobbmuligheter når den krever kunnskaper både i samisk og norsk. Den nye opplæringsloven for grunnskole, videregående skole og voksenopplæring, gir samiske elever rett til opplæring i samisk uavhengig av bosted. Dette vil kunne medføre at enkeltelever ulike steder i landet velger å få opplæring i samisk. Departementet kan gi forskrift om ulike organiseringsmodeller for slik opplæring. Dette vil fordre utradisjonelle måter å arbeide på for å kunne gi samiskopplæring f.eks som fjernundervisning. Valg av språkalternativ bør ikke være gjort en gang for alle. Ved endrede forutsetninger (for eksempel god framgang i og utviklet interesse for språket bør eleven kunne få gå over fra alternativ 3 til 2 eller fra 2 til 1 (Jfr. Læreplan i samisk språk og kultur). Mange foreldre synes det er vanskelig å velge språkalternativ for sine barn med en gang de begynner i 1. klasse. Særlig på skoler hvor det finnes elever som kan tenkes å velge bare norsk, norsk og samisk som 2. språk eller norsk og samisk språk og kultur, kan det være en ide å vente med språkvalget for disse elevene (1. språkselevene er unntatt) til etter jul i 1. klasse eller til de skal begynne i 2. klasse. Da vil man kunne integrere begynneropplæringen i samisk i klassen, enten i form av små drypp når det passer i løpet av uka, eller i form av prosjekter. En hel del elever er tospråklige allerede når de begynner på skolen. Det er viktig at disse også får en kontinuerlig utvikling av begge språkene. I iveren etter å styrke det ene språket må en ikke forsømme det andre. Det bør legges til rette for at elever kan bli undervist på morsmålsnivå i begge språkene og også ta eksamen i to førstespråk. Eksamen i det ene språket må da tas som privatist.</p>
    <p>SP R Å K K R AV E T</p>
    <p>Det har vist seg at meningene er mange både om hva som er et godt samisk språk og også om hva språkopplæringen i samisk bør fokusere på. Det er viktig å få igang en debatt om hva godt samisk språk er. Lærernes og lærebøkenes bruk av språket blir modeller for elevene. Både lærerne og lærebokforfatterne har på denne måten et stort ansvar. Læreplanene i samisk understreker viktigheten av kommunikativ språklæring. Likevel rapporterer Todal at mange foreldre er skuffet over at barna ikke kan snakke mer (og bedre) etter å ha lært samisk en tid på skolen. Hvorvidt foreldrenes vurdering gir et korrekt bilde av samiskundervisningen eller ikke, vet vi ikke, men det kan være grunn til å tenke etter om samiskundervisningen ofte blir svært formfokusert og at det å kunne skrive ordene riktig går på bekostning av å lære flere ord og å kunne bruke disse i meningsfylte sammenhenger.</p>
    <p>Foreldrenes vurdering understreker betydningen av å se samiskopplæringen i sammenheng med andre fag, slik at samisk også kan bli et redskapsfag. For å praktisere og utvikle andrespråket, er det viktig at førstespråksbrukere bevisstgjøres i forhold til hvordan de møter språkbrukere som ikke er like stødige som dem selv i språket. Dette gjelder både om det er samisk eller norsk som er andrespråket. Det virker kanskje unødvendig å påpeke at tospråklighet er målet også når elevens andrespråk er norsk. Norskfaget får «mye gratis» bl. annet via media. Andrespråkselevene trenger likevel systematisk opplæring i norsk, kanskje særlig når det gjelder ordforråd.</p>
    <p>SP R Å K P L A N E N E</p>
    <p>Elever som har samisk i fagkretsen, har flere timer til språkopplæring enn elever som ikke har samisk i fagkretsen. Det vil være mange emner som er felles i språkfagene. Dette kan utnyttes slik at fellesemner undervises bare en gang og ikke for hvert språk. Som det framgår i fag- og timefordelingen i læreplanverket, må opplæringen organiseres og tilrettelegges på en fleksibel måte. Læreplanene legger opp til at skolene skal få bedre muligheter til fleksibel tidsbruk, blant annet i årsplanleggingen, ved f.eks periodeundervisning, temaorganisering og prosjektarbeid. Videre må man se språkopplæring i tilknytning til andre fag i arbeid på tvers av fagene. Man bør være fleksibel i fordeling av timer på årstrinn. I samisk som andrespråk i de tilfeller der språket står svakt, vil det kunne være gunstig å ha mange timer i andrespråk i de første årene, slik at elevene kommer skikkelig i gang og får lagt et grunnlag å bygge videre på. Erfaringsmessig er det vanskeligere å ta igjen dette når elevene blir større. I andrespråksundervisningen i norsk for elever med samisk som førstespråk kan forholdet være motsatt. Her er det viktig å få et sterkt førstespråk fordi norsken dominerer så mange steder i miljøet rundt elevene.</p>
    <p>OR G A N I S E R I N G</p>
    <p>AV S P R Å K O P P L Æ R I N G E N</p>
    <p>Læreplanene gir gode muligheter for å se norsk og samisk som en helhet snarere enn konkurrerende fag. Uansett om norsk- og samisklærer er samme person eller to ulike lærere, vil det være en fordel å finne fellesområdene for de to fagene. På den måten kan man for eksempel undervise i emnet litteraturhistorie og vise eksempler på tekster fra norsk og samisk litteratur i stedet for å undervise i en «norsk» og en «samisk» litteraturhistorie. Tekstene kan da leses på originalspråket. Når man driver formfokusert undervisning, har man god anledning til å sammenligne to språk og på den måten kunne vise at språk både har ulikheter og likheter og at man som regel har de samme uttrykksmuligheter i ulike språk selv om formen er forskjellig. Selv om læreren ikke behersker begge språk godt, kan elevene brukes i slik kontrastiv undervisning. Kamil Øzerk har i boka «Tospråklighet og kognitiv utvikling i pedagogisk perspektiv» presentert både det han kaller «Dual- isfjell» modellen og «Multi-isfjell-modellen» (1995:61). Den første modellen beskriver en tospråklig utvikling, den andre en flerspråklig. Felles for begge modellene er å vise at selv om språkene på overflaten kan synes svært ulike, har de alle et felles fundament. Det betyr at jo flere språk man lærer, jo lettere er det å lære nye fordi man har noe å knytte ny lærdom til. Dette forutsetter selvfølgelig at der finnes et godt fundament og understreker betydningen av en god morsmålsopplæring uansett om elevene har et eller to morsmål. Viktigheten av å utvikle både elevenes 1. og 2. språk kan ikke understrekes sterkt nok. Verken norsk eller samisk som andrespråk må bli et «annenrangs» språk som elevene ikke føler seg trygge i å bruke. For å utvikle ferdighetene i andrespråket er det viktig at andrespråket brukes i andre sammenhenger enn bare i språktimene. Fra skolens side kan det bl. annet gjøres ved å praktisere det man kaller bilingval undervisning. Dette betyr ikke at man skal organisere undervisningen slik at begge språk brukes like mye. Erfaringer fra slik undervisning, viser at det er best å skynde seg svært langsomt. For eksempel kan man begynne med at man et år underviser ca 10 – 20 prosent i et fag på andrespråket. Hvilket fag man velger å begynne med, må skolen avgjøre ut fra sine ønsker. Ut fra det foreldrene i Todals rapport sier, kan det kanskje være en fordel at man begynner den bilingvale undervisningen i samisk som andrespråk i fag der muntlige ferdigheter framelskes for eksempel i forming, heimkunnskap eller samfunnsfag. Denne formen for undervisning praktiseres flere steder rundt i landet i videregående skole der man i første rekke har et tilbud til elevene i samfunnslære og underviser 20 – 30 prosent på engelsk og resten på norsk.</p>
    <p>I læreplanens prinsippdokument går fram det at skolen skal organisere opplæringen for de minste slik at de får mulighet til å lære gjennom lek. Dette innebærer at lek får en større plass i språkopplæringen, og spesielt i den bilingvale opplæringen. Med andre ord kan man koble lek og bilingval undervisning. I kommuner med få elever som har valgt samisk og få lærere som kan undervise i samisk, kan en også tenke seg en slags omreisende samisklærer som underviser en periode ved hver skole i et tema innenfor ett eller flere fag. På Sønderjylland har de en noe annen vri på slik undervisning. Eksemplet gjengis nedenfor: Tospråklige elever (dansk og tysk) i Sønderjylland hadde eple som tema (2.klasse). De hadde hatt temaet i lengre tid og vært rundt og besøkt epledyrkere osv. Temaet var typisk tverrfaglig: naturfag, lokalhistorie, heimkunnskap, eventyr m.mer. På slutten hadde de to timer med oppsummering av temaet sitt. Tilstede var både dansklæreren og tysklæreren. De skiftet på å lede oppsummeringen. Ungene var vant til å snakke tysk med den ene og dansk med den andre. Det gjorde de også disse to timene. Dermed fikk de utvidet ordforrådet sitt i begge språk samtidig innenfor et spesialisert område (epleskrott på tysk og dansk, eplesyltetøy på begge språk, epledyrking, osv). En forutsetning for å lykkes godt med et slikt opplegg er at begge lærerne forstår begge språk. I og med at nivået spesielt i samisk språk (og kanskje også i norsk), kan variere svært fra skole til skole og på den enkelte skole, kan elevene ha utbytte av at skolen organiserer elevene på tvers av klasser og klassetrinn i perioder slik at de får anledning til å samarbeide med noen som behersker språket bedre. Dette krever imidlertid en aksepterende holdning fra dem som behersker språket/ språkene godt. En modell for samiskopplæring for elever som er svært tilbakeholdne med å anvende språket, kan være å i en periode plassere elevene i en språkbadsituasjon et sted hvor de ikke kan bruke norsk. Finland kan være et godt alternativ i den sammenheng. Man kan også, kanskje etter et slikt språkbad, organisere utplassering av elever for eksempel i samiskspråklige barnehager eller på eldreinstitusjoner der de får «ansvar» for en eller to samiskspråklige eldre. Til slutt i dette avsnittet, skisseres ennå et eksempel på organisering av tospråklig undervisning. Dette eksemplet er fra Sverige/ Finland. Ved den interkommunale skolen i Haparanda/ Torneo starter en med to enspråklige klasser i førsteklassen (svensk/finsk). For hvert år øker man fellestimene for disse klassene slik at i de siste årene går halvparten av undervisningen på finsk og halvparten på svensk for begge gruppene. Slik ønsker de å oppnå tospråklighet.</p>
    <p>SP R Å K S E N T R E  /  L O K A L M I L J Ø</p>
    <p>I dette avsnittet vil innholdet i hovedsak dreie seg om forhold som angår elever som har valgt samisk som andrespråk. Dersom man har et samisktalende nærmiljø, bør man kunne dra veksler på dette i språkopplæringa og i integrering mellom språkfag, andre fag og nærmiljøet. Folk fra bygda kan brukes som språkmodeller og ressurspersoner i språkundervisninga. Det er da viktig at man viser at man verdsetter dem og deres kunnskap og at de kan noe som er etterspurt. I skolens temaundervisning vil en kunne ha god nytte av å bruke ressurspersoner fra nærmiljøet. Det bør finnes en veiledning for det pedagogiske personalet for hvordan man kan bruke ikkepedagogiske ressurspersoner fra bygda. Representanter fra lokalbefolkningen kan også brukes i vikariater og ved sykdomsforfall. Da behøver ikke skolen bruke vedkommende i rollen som samisklærer, men i kraft av hva denne personen kan f.eks i forming, matlaging etc. Poenget er at vikaren bruker samisk som kommunikasjonsspråk med elevene. Skolen kan også ha en samling alternative kriseopplegg. Det kan være hensiktsmessig å ha krisekasse med sanger, lydbøker og emneopplegg som er egnet til bruk i språkopplæring. For å unngå at samme emneopplegg blir brukt til de samme elevene flere ganger, kan det være hensiktsmessig å ha et ark der vikarer skriver opp hvilken klasse de har brukt emneoppleggene til. Nok en modell kan være å bringe skolen ut i nærmiljøet. Man må finne et treffpunkt utenfor skolen som også kan være en naturlig arena for samisk språk. Et slikt samarbeid med bygda kan godt være i annen fagsammenheng enn akkurat samisk språk. På den måten kan det skapes naturlige situasjoner å lære språk i også. Som tidligere nevnt kan elever være i nærmiljøet, f.eks i samiskspråklige barnehager, gamlehjem o.l. for reelle kommunikasjonssituasjoner. Elevene kan også få ansvar for arrangementer for andre elever og foreldre der samisk brukes.</p>
    <p>LÆ R E R N E</p>
    <p>Uansett om lærerne underviser i norsk eller samisk, som 1.språk eller 2.språk vil og bør de være, elevenes språklige forbilder. Det krever stor bevissthet om eget språk. Dette er ikke nødvendigvis et emne lærerne har fra sin utdanning, men det skal ikke frata dem ansvaret (for eksempel kan eget språk være tema på en av skolens planleggingsdager). Det må også understrekes at det er forskjell på å undervise «sitt eget språk» som morsmål og som andrespråk. I norsk språk er det utdanning på universitetsnivå i norsk som morsmål og i norsk som andrespråk. Det er ønskelig at man i fremtiden får det samme for samisk språk. I følge Todal er både språkplanene i L-97 Samisk og eksamensoppgavene til læreplanene, moderne i den forstand at de legger vekt på kommunikative ferdigheter (1998:115). Foreldrene mener i stor utstrekning at undervisningen ikke er slik. Det er ønskelig med kurs og planleggingsdager der temaet er hva undervisningen bør fokusere på, og hvordan man oppnår god kommunikativ undervisning. I tillegg er sensorskolering et sentralt punkt. Et av dagens store problemene er fremdeles på lærersiden. Det er at det for få kvalifiserte lærere, spesielt i samisk språk. Her har selvfølgelig Samiske høgskole et spesielt ansvar for å utforme en utdanning som tjener et to/flerspråklig samfunn. Det er ingen snarlig løsning på problemet med lærermangel, men i den grad de kvalifiserte lærerne makter det, er det en god ide å organisere kollegabasert veiledning ved skolene. Man må heller ikke glemme den til dels uutnyttede ressursen som er i lokalmiljøet (foreldre – besteforeldre etc).</p>
    <p>LÆ R E M I D L E R  /  L Æ R E B Ø K E R</p>
    <p>De nye reformene i skoleverket (R-94 og R-97) vektlegger målstyrt undervisning og ikke lærebokstyrt undervisning. Det er læreplanene som er grunnlaget når undervisningen planlegges. Dette betyr selvfølgelig ikke at lærebøker og andre læremidler ikke skal brukes, men at de ikke skal strukturere undervisningen. Det er en stor ressurs å ha tilgang på gode lærebøker / læremidler og spesielt i samisk er det av stor betydning at lærebokforfatterne tar sitt ansvar som språkmodeller på alvor. Elektroniske hjelpemidler (tekstbehandling, internett, e-post) får større og større plass i skolen og er et godt redskap for å bruke språk aktivt. Spesielt der elever ikke har tilgang på samisklærer og ønsker opplæring i samisk, er fjernundervisning og elektronisk kommunikasjon en mulighet til å lære språket.</p>
    <p>SA M A R B E I D S K O L E  /  H J E M</p>
    <p>Det framgår av prinsipper og retningslinjer i læreplanverket at den kulturkompetansen som hjemmet ved foreldre, besteforeldre, familie, slekt og venner representerer, skal påaktes som verdifull i opplæringen. Skolen har dermed et ansvar for å utvikle et godt samarbeid med hjemmet og nærmiljøet. Samarbeidet mellom skolen og hjemmet skal baseres på gjensidig respekt. Et godt samarbeid kan danne grunnlag for å trekke foreldre inn i opplæringen der det passer. Dette er spesielt viktig i forhold til elever som har samisk som andrespråk. Foreldre må oppmuntres til å gi barna språklig støtte og til å bruke samisk også i fritiden. Skolen må likevel ikke moralisere overfor foreldre som ikke snakker samisk med barna, men prøve å finne andre løsninger i samarbeid med foreldrene. Skolen må i sin planlegging av andrespråksopplæringen ta høyde for å trekke inn så vel foreldre som lokalmiljø som ressurs. Videre må skolen synliggjøre samisk i skolen og formidle om folk i lokalmiljøet som har kunnskaper i samisk. Språkkompetansen som finnes i lokalsamfunnet, kan praktisk anvendes ved at elever får oppgaver der de må kommunisere på andrespråket. Ved skolereformer er det viktig med god informasjon til hjemmene. Mange foreldre uttrykker stor usikkerhet i forbindelse med språkvalg for barna sine. Dette er en utfordring for skoleverket. Det kan være hensiktsmessig å invitere til temakvelder der tospråklighet blir satt på dagsorden. Mange foreldre vil være skeptisk til samisk fordi de mener dette fører til ekstraarbeid for elevene. Mange er også engstelige for at valg av samisk vil begrense elevenes framtidige muligheter og har behov for å få klargjort konsekvenser av språkvalg. Foreldre til barn som ikke har samisk i fagkretsen, kan være negative til at samisk brukes i klassen. Det er viktig å skape en forståelse hos foreldrene om de fordeler det gir å være god i to språk og at dette kan skape en større språkforståelse – også hos de elevene som ikke selv får samiskopplæring. Arbeidsforholdene for elever uten samisk vil også bli bedre dersom det er elever i klassen som velger samisk ettersom dette vil tilføre større ressurser til klassen. Begge foreldregrupper må få informasjon så tidlig som mulig for å unngå konflikter.</p>
  </body>
</document>
