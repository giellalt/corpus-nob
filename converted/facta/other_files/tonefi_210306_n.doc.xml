<document xml:lang="nob" id="no_id"><header><title>Styreleder Tone Finnesens velkomsthilsen på Árrans forskningskonferanse 21.- 22.mars 2006 på Drag i Tysfjord</title><genre code="facta"/><author><person firstname="Tone" lastname="Finnesen" sex="f" born="" nationality="NO"/></author><year>2006</year><wordcount>623</wordcount><conversion_status type="standard"/><availability><free/></availability><submitter name="Trond Trosterud" email="trond.trosterud@hum.uit.no"/><multilingual/><origFileName>ToneFi_210306_N.DOC</origFileName><metadata><uncomplete/></metadata><version>XSLtemplate  1.9 ; file-specific xsl  $Revision: 1.4 $; common.xsl  $Revision$; </version></header>
<body>
<p><em type="bold">Styreleder Tone Finnesens velkomsthilsen på Árrans forskningskonferanse 21.- 22.mars 2006 på Drag i Tysfjord </em></p>
<p>Sametingspresident!</p>
<p>Konferansedeltakere!</p>
<p>På vegne av Árran lulesamisk senter ønsker jeg alle deltakerne på denne konferansen hjertelig velkommen til Tysfjord, til Drag og til Árran. Det er en stor glede for oss at så mange ønsker å ville delta på vår forskningskonferanse om språk, helse, kultur og samfunn. Spesielt gledelig er det at sametingspresidenten har prioritert å holde et innlegg om forskningens rolle i samisk samfunnsutvikling. Velkommen også til de øvrige innlederne på konferansen. Vi ser fram til deres bidrag. Velkommen til representanter for myndigheter, samarbeidende institusjoner og alle dere andre som er kommet for å delta og være sammen med oss.</p>
<p>Det er gjester som er kommet langveis fra til konferansen i dag, - helt fra Sør-Afrika. Det er en spesiell glede å ønske, Mike og Sabrina Adams med studenter velkommen til Árran. Håper at dere får det trivelig sammen med oss i dag. Vi har laget et eget program til dere med særskilte forelesninger som delvis går parallelt med konferansen. Med disse håper vi å kunne bidra til større innsikt i arbeidet med urfolksspørsmål på vår side av jordkloden. Samtidig håper vi å kunne lære om deres erfaringer i arbeidet med å skape bedre levekår i deres samfunn. Lykke til med deres studier, deres arbeid for fred og forsoning mellom folk, og med besøket i Hamarøy og Tysfjord!</p>
<p>Árran som samisk institusjon står i dag ved et veiskille. Styret har iverksatt et arbeid med å evaluere og vurdere nye strategier for Árrans framtidige arbeid. Konferansen er også et ledd i dette arbeidet. For de som lurer på tidsperspektivene i strategiarbeidet, kan det være greit å vite at styret i løpet av 2006 vil utforme den nye strategiske plattformen med utgangspunkt i framtidige utfordringer. Det omfatter blant annet Árrans rolle som deltaker, medaktør og hovedaktør innenfor ulike samfunnsfelt.</p>
<p>Temaene på denne konferansen omfatter forskning i samisk språk, helse- og sosiale spørsmål og innen kultur og samfunn. Som et grunnlag for nærmere drøftelser av disse, vil vi høre om forskningens rolle i samisk samfunnsutvikling og om overordnete utfordringer i samisk forskning. Deretter drøfter vi nærmere de utfordringer som knytter seg til de forannevnte tema. Siktemålet er å identifisere områder og problemstillinger i forskningen som trenger nærmere oppmerksomhet fra Árran og alle de institusjoner og myndigheter som er tilstede i dag.</p>
<p>Sett i dette perspektiv har vi med stor interesse merket oss at statssekretær Berit Oskal Eira i Arbeids- og inkluderingsdepartementet uttrykte <em type="italic"><span type="quote">”ønske om at lulesamisk og sørsamisk forskning ble synliggjort klarere i en framtidig profil av et samisk forskningsprogram”</span> </em>på konferansen til Norges forskningsråd om samisk forskning 22.- 23.02.2006 ( <em type="italic">www.odin.dep.no/aidnorsk/aktuelt/taler/politisk_ledelse/dok-bu.html </em>). Dette er en utfordring Árran tar, og som jeg oppfordrer dere til å drøfte nærmere i gruppearbeidene. Der skal vi jo drøfte partnerskap og institusjonelt samarbeid både i et nasjonalt og grenseoverskridende perspektiv. </p>
<p>På tur ned til møtesalen la dere kanskje merke til en del bilder som hang på veggen. Dette er kunst laget av den samiske kunstneren, Elle Hánsa, - Keviselie - Hans Ragnar Mathisen. Utstillingen har han kalt <span type="quote" xml:lang="fao">”gemini”</span> – <span type="quote">”tvillinger”</span> og henger oppe over konferansen. Dette er en salgsutstilling, og det er mulig å kjøpe av kunsten.</p>
<p>En konferanse koster penger. Vi takker Norges forskningsråd og ABM-utvikling for velvillige økonomiske bidrag til konferansen.</p>
<p>Jeg håper at alle får utbytterike dager her i Tysfjord og på Hamarøy. Den som skal lede plenumdelen av konferansen er tidligere styrelederen på Árran, Håkon M Pettersen. Før han får ordet, vil jeg:</p>
<list><p type="listitem">bare enda en gang ønske alle hjertelig velkommen til Árran</p>
<p type="listitem">til slutt gratulere en av våre ansatte som fyller 40-år i dag, Heidi Andersen. Gratulerer Heidi med dagen! Kom ut av tolkeboksen og ta i mot våre gratulasjoner.</p>
</list></body></document>
