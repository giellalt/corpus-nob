<document xml:lang="nob" id="no_id"><header><title>Informasjon om svømme og livredningsopplæring i skolen. Til foreldre/foresatte</title><genre code="facta"/><author><unknown/></author><wordcount>657</wordcount><conversion_status type="standard"/><availability><license type="standard"/></availability><origFileName>http://svommedyktig.no/globalassets/illustrasjoner/informasjon-til-foreldre.-bm.pdf</origFileName><parallel_text xml:lang="eng" location="svommeopplaering.pdf"/><parallel_text xml:lang="sme" location="vuodjanoahpahus.pdf"/><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision$; </version></header>
<body>
<p>Informasjon om svømme og livredningsopplæring i skolen Til foreldre/foresatte</p>
<p>Hvorfor skal barnet mitt få svømme- og livredningsopplæring? Målet med opplæringen er at barnet ditt blir trygg i, ved og på vann. Barnet skal bli svømmedyktig og i stand til å berge både seg selv og andre. Gode svømme- og livredningsferdigheter gir barnet ditt mulighet til å holde på med morsomme og sosiale vannaktiviteter på fritiden, som bading sammen med venner og familie eller som mosjons- og treningsaktivitet.</p>
<p>Hva skal barnet mitt lære? Gjennom grunnskolen skal barnet gå fra å være vanntilvendt til å kunne svømme med varierte teknikker over og under vann, over lengre distanser. Barnet skal også gå fra å kunne tilkalle hjelp, berge seg selv og til å kunne utføre livredning i vann. Dette står nedskrevet i læreplanen for kroppsøvingsfaget.</p>
<p>Fra høsten 2017 er det obligatorisk for skolen å sikre at barnet ditt er svømmedyktig etter 4. klasse.</p>
<p>Hva vil det si å være svømmedyktig? Barnet ditt blir vurdert som svømmedyktig når det kan falle uti på dypt vann, for så å svømme 100 meter på magen, og underveis dykke ned og hente en gjenstand med hendene, stoppe og hvile i 3 minutt (imens flyte på magen, orientere seg, rulle over, flyte på rygg); så svømme 100 meter på rygg og ta seg opp på land.</p>
<p>Hvordan skal skolen vurdere om mitt barn er svømmedyktig? Skolen er pålagt å bruke syv obligatoriske øvelser for å kartlegge om barnet er svømmedyktig. Disse utgjør det som kalles <span type="quote">«den obligatoriske ferdighetsprøven»</span>. Øvelsene skal inngå i opplæringen underveis, og skal ikke gjennomføres som én test.</p>
<p>Øvelsene begynner med det enkleste først og blir mer utfordrende etter hvert. Den syvende og siste obligatoriske øvelsen kartlegger om barnet ditt er svømmedyktig.</p>
<p>Hva kan jeg bidra med? Som forelder/foresatt er det flere ting du kan gjøre for å bidra til at barnet ditt blir svømmedyktig. La gjerne barnet få leke i dusj, badekar og servant, under kontrollerte forhold. La barnet bli vant med å få vann i ansiktet, og lær det å blåse bobler med både munn og nese (f.eks <span type="quote">«nå skal vi være motorbåt»</span> eller <span type="quote">«nå skal vi koke poteter»</span>). Etter hvert kan dere øve på å se under vann (kanskje finnes det skatter på bunnen?). Ta det i barnets tempo.</p>
<p>Noen barn deltar også på svømmekurs, går i svømmehallen eller på stranden, på fritiden. Dette kan også bidra positivt til at barnet blir trygg i vann og etter hvert også svømmedyktig.</p>
<p>I tillegg er det fint om dere hjemme øver på garderobesituasjonen. At barnet selv kan kle av seg, rydde tingene sine og ikke minst mestrer å dusje og vaske seg selv grundig, er viktig. Dette vil spare tid i garderoben og dermed bidra til mer tid i vannet og til undervisning.</p>
<p>Hvordan foregår selve svømme og livredningsopplæringen? Skolene organiserer opplæringen på ulike måter, men det er vanlig at gutter og jenter bader sammen, men dusjer hver for seg. De yngste elevene har gjerne en voksen, av samme kjønn, med seg i garderoben.</p>
<p>Det er også vanlig at deler av opplæringen foregår utendørs. Dette gjør man for at barna skal få kunnskaper og ferdigheter om hvordan de skal ferdes trygt i, ved og på vann.</p>
<p>Det er ett krav om at det alltid skal være en som er utdannet lærer tilstede i opplæringen. Den eller de som skal undervise barna må også kunne svømme og kunne livredning. Skolen er pålagt å ha gode sikkerhetsrutiner for opplæringen, så barnet ditt skal bli godt ivaretatt, både i basseng og utendørs.</p>
<p>Elevens rett Dersom barnet, eller du/dere som foreldre/foresatte, ikke føler han eller hun får tilstrekkelig god svømme- og livredningsopplæring kan dere klage til rektor. Dersom klagen ikke fører frem kan dere kontakte Fylkesmannen. Det er Fylkesmannens kontor som fører tilsyn med kommunen og skolen.</p>
<p>Hvem kan svare på mine spørsmål? Ta kontakt med kontaktlærer, rektor eller FAU-representant på skolen, dersom du har spørsmål om hvordan opplæringen er lagt opp for ditt barn.</p>
</body></document>
