<document xml:lang="nob" id="no_id">
  <header>
    <title>Utdanningsforbundet</title>
    <genre code="facta"/>
    <author>
      <unknown/>
    </author>
    <wordcount>214</wordcount>
    <conversion_status type="standard"/>
    <availability>
      <license type="standard"/>
    </availability>
    <origFileName>https://www.utdanningsforbundet.no/globalassets/var-politikk/publikasjoner/brosjyrer/samisk-brosjyre.pdf</origFileName>
    <parallel_text xml:lang="sma" location="oohpehtimmiesiebrie.pdf"/>
    <parallel_text xml:lang="sme" location="oahppolihttu.pdf"/>
    <parallel_text xml:lang="smj" location="ahpaduslihtto.pdf"/>
    <metadata>
      <uncomplete/>
    </metadata>
    <version>XSLtemplate $Revision: 161400 $; file-specific xsl  Revision; common.xsl  $Revision: 154948 $; </version>
  </header>
  <body>
    <p>Utdanningsforbundet arbeider for å sikre alle samiske barn og elever i Norge en opplæring som har samisk språk, kultur, historie og samfunnsliv som grunnlag. Dette er i tråd med Grunnloven og internasjonale avtaler.</p>
    <p>Den samiske befolkningen skal få like gode muligheter til utdanning på alle nivå, som den øvrige befolkningen.  Utdanningen må ha som mål å gi samiske elever en tospråklighet som gjør det mulig for dem å føle seg hjemme i to kulturer, og gi dem kompetanse til å fungere i det samiske, norske og det internasjonale samfunnet.</p>
    <p>Samiske barn og elever som bor utenfor det samiske forvaltningsområdet, har krav på spesiell oppmerksomhet for å sikre at de beholder sitt samiske språk og identitet.</p>
    <p>Disse målene kan bare sikres dersom samene selv har stor innflytelse på organisering og innhold i opplæringen. Sametinget bør derfor ha det overordnede ansvaret for samisk opplæring.</p>
    <p>Samiske lærere skal få sine interesser ivaretatt av Utdanningsforbundet på linje med alle andre medlemmer, men med særegen innsats når det gjelder utdanning og etterutdanning for å ivareta de særskilte kulturoppgavene, og for å sikre rekruttering.</p>
    <p>Utdanningsforbundet er den største fagforeningen for pedagogisk personale og ledere innen hele utdanningssystemet i Norge. Forbundet har et eget utvalg med representanter for de tre samiske språkene. Dette utvalget er rådgivende for sentralstyret i samiske utdanningsspørsmål.</p>
  </body>
</document>
