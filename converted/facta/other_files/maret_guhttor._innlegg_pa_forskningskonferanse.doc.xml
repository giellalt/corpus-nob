<document xml:lang="nob" id="no_id"><header><title>Innlegg på forskningskonferanse på Árran lulesamisk senter, Drag i Tysfjord</title><genre code="facta"/><author><person firstname="Máret" lastname="Guhtor" sex="f" born="" nationality="NO"/></author><translator><person firstname="Trond" lastname="Trosterud" sex="unknown" born="" nationality=""/></translator><translated_from xml:lang="sme"/><year>2006</year><wordcount>1853</wordcount><conversion_status type="standard"/><availability><free/></availability><submitter name="Trond Trosterud" email="trond.trosterud@hum.uit.no"/><origFileName>Máret_Guhttor._Innlegg_på_forskningskonferanse.doc</origFileName><metadata><uncomplete/></metadata><version>XSLtemplate  1.9 ; file-specific xsl  $Revision: 1.3 $; common.xsl  $Revision: 154948 $; </version></header><body><p>Avdelingsdirektør Máret Guhttor</p>
<p>Same- og minoritetspolitisk avdeling</p>
<p>Arbeids- og inkluderingsdepartementet</p>
<p><em type="bold">Innlegg på </em><em type="bold">forsknings </em><em type="bold">konferanse </em><em type="bold">på Árran lulesamisk senter, Drag i Tysfjord </em><em type="bold">- </em></p>
<p><em type="bold">21. og 22 </em><em type="bold">. </em><em type="bold">mars 2006 </em></p>
<p>Kjære forsamling!</p>
<p>Jeg er glad for denne anledningen til å overvære en konferanse om samisk forskning med spesiell fokus på forskning i det lulesamiske området. Tusen takk til arrangøren for invitasjonen til statssekretær Berit Oskal Eira. Hun beklager at det ikke passet for henne å delta denne gang.</p>
<p>Regjeringens målsetting for samisk forskning er at den skal bidra til å styrke, bevare og utvikle samisk språk og kultur i vid forstand, dvs. ulike kulturytringer, ressurs- og næringsutvikling, levesett, samfunnsliv. I regjeringens Soria-Moria erklæring heter det at forskningsbasert kunnskap er av stor betydning for all samfunnsutvikling og vil bli stadig viktigere i årene som kommer. Dette gjelder også for samisk samfunnsutvikling. Det samiske folket har som andre folk, en rett til å dokumentere sin historie, nåtid og fremtid og legge premisser for egen samfunnsutvikling. Myndighetenes rolle er å legge til rette for at dette er mulig.</p>
<p>Min oppgave her i dag er å skissere de hovedutfordringer regjeringen legger vekt på innen samisk forskning, og de ønsker regjeringen har for utviklingen på feltet.</p>
<p><em type="bold">Norges forskningsråd </em></p>
<p>Norges forskningsrådet utøver forskningspolitikk og - forvaltning på vegne av statens myndigheter. Dette gjelder også for forskning som berører samene. Forskningsrådet forvalter et eget program for samisk forskning som i dag har en bevilgning på ca 8-9 mill. kroner i året. Regjeringen har understreket at Forskningsrådet ikke må begrense samiske problemstillinger til kun den særskilte samiske programsatsningen. Det betyr at Forskningsrådet skal vurdere om samiske problemstillinger er relevante å forske på, og finansiere, innenfor rammene av Forskningsrådets andre programmer.</p>
<p>Regjering har uttrykt seg positivt til at Forskningsrådets program for samisk forskning forlenges og styrkes. Forskningsrådet og Sametinget bør i fellesskap finne ut hvilke profil og form dette arbeidet skal ha i årene fremover. Samiske fag- og forskningsmiljøer og brukere bør være aktive og spille inn sine synspunkter til dette arbeidet.</p>
<p><em type="bold">Konsultasjonsplikt </em></p>
<p>Regjeringen har, i følge ILO-konvensjonen en plikt til å rådføre seg med landets urfolk. Konsultasjonsplikten gjelder overfor Sametinget, som er samenes folkevalgte organ. Denne plikten gjelder ikke bare for regjeringen og departementene, men også for direktorater og andre statlige forvaltningsorganer som har delegert ansvar for regelverk og virksomhet. Forskningsrådet er et slikt organ. Forskningsrådet må være i nær kontakt med Sametinget om samiske forskningsspørsmål - om fastsetting og gjennomføring av et nytt samisk forskningsprogram og om andre av Forskningsrådets forskningsprogrammer som kan ha betydning for samisk språk, kultur og samfunnsutvikling.</p>
<p><em type="bold">Samiske fag- og forskningsinstitusjoner </em></p>
<p>En viktig forutsetning for et sterkt og bærekraftig samisk samfunn og for utviklingen fremover, er at samene selv besitter kompetanse på flest mulig samfunnsområder. Høy samisk kompetanse innen de fleste fagområder og kunnskaper om samfunnsforhold er avgjørende. Og det er her at samiske fag- og forskningsmiljøer spiller en viktig rolle med sin virksomhet. Árran føyer seg i rekken med sin utrednings- og forskningsvirksomhet med samisk - og spesielt - lulesamisk kompetanse. Selv om de samiske fagmiljøene er blitt større etter hvert, så vil det fortsatt være en utfordring å bygge opp og utvikle disse.</p>
<p>Det er en uttalt politikk fra sentrale myndigheter at lulesamisk og sørsamisk språk og kultur skal styrkes og utvikles. Et spesielt ansvar for lulesamisk og sørsamisk språk og kultur, og derved forskning, har Høgskolen i Bodø og Høgskolen i Nord-Trøndelag. I det siste har vi sett at fagmiljøer ved disse institusjoner og andre fag- og forskningsmiljøer har styrket nettverksbygging og initierer til samarbeid seg i mellom - og med andre nasjonale og internasjonale fagmiljøer. Det er ønskelig at flere institusjoner tar del i et faglig samarbeid med sin ressursinnsats. Det er også ønskelig at lulesamisk og sørsamisk forskning blir synliggjort klarere i for eksempel en framtidig profil av et samisk forskningsprogram - og i strategiplanene til universiteter og høgskoler.</p>
<p><em type="bold">Forskerrekruttering </em></p>
<p>I regjeringens Soria-Moria erklæring heter det at forskerrekruttering og forskerutveksling med andre land skal styrkes. Dette gjelder også innen samisk forskning. Det samiske forskningsmiljøet er fortsatt lite og sårbart. Regjeringen tildeler årlig midler til universiteter og høgskoler - til blant annet opprettelse av stipendiatstillinger. Universitetet i Tromsø og enkelte høgskoler har opprettet slike stillinger år om annet for samisk forskning. Vi vet at Forskningsrådets samiske program har hatt forskerrekruttering høyt på prioritetslista gjennom mange år. Det haster likevel med ekstra tiltak og innsats fra alle hold for å sikre en ny og sterk forskergenerasjon til samisk forskning.</p>
<p>Det er gledelig at samiske fag- og forskningsmiljøer har klart å opparbeide seg lang erfaring i kontakt og samarbeid med internasjonale fag- og forskningsmiljøer. Det vil fortsatt være en utfordring for Forskningsrådet, universiteter og høgskoler til å stimulere til økt internasjonalt forskningssamarbeid.</p>
<p><em type="bold">Nordisk samarbeid </em></p>
<p>Når det gjelder nordisk forskningssamarbeid, vil Forskningsrådet i samråd med Sametinget, sette i gang et arbeid med vurdering av et felles samisk forskningsutvalg for Norge, Sverige og Finland. I dette arbeidet skal også et eventuelt behov for et eget samisk etikkutvalg vurderes.</p>
<p>Selv om det skjer samisk forskningssamarbeid mellom miljøer i Finland, Sverige og Norge i dag, så er det likevel en utfordring å få det nordiske samarbeidet til å bli mer naturlig og smidig. I stortingsmeldingen Vilje til forskning, er det lagt vekt på at et felles forskningsutvalg vil kunne legge strategier for samisk forskning og bidra til bedre ressursutnyttelse av forskningen i de nordiske landene.</p>
<p>En slik utredning er viktig, ikke minst ut fra et nordisk samarbeidsperspektiv innen samisk og urfolks forskning, men også på myndighetssiden mellom regjeringene og sametingene. Om det er praktisk mulig å snakke om et eget forskningsråd med f.eks. tildeling av midler til felles forskningsprosjekter, er en sak som sannsynligvis ligger lenger fram i tid.</p>
<p><em type="bold">Nordområdesatsning og klimaforskning </em></p>
<p>Regjeringens nordområdesatsning er en stor utfordring. Satsningen skjer i nordområdene hvor urfolk har bodd og drevet næringsmessig utnyttelse av ressursene siden tiden før nasjonalstatenes etablering. Urfolksdimensjonen er en viktig og betydningsfull del av regjeringens nordområdepolitikk. Denne politikken går blant annet ut på at urfolk skal ha reelle muligheter til å delta i utviklingen og i beslutningsprosesser, - og til å samhandle med andre urfolk og samarbeidsaktører. Vi er kjent med at Forskningsrådet er i gang med å utarbeide en satsning for nordområdeforskning og har etablert kontakt og dialog med Sametinget om dette.</p>
<p>Det er oppløftende å lese på Árran sine hjemmesider at Árran tar mål av seg til å forsterke sitt arbeid med nordområdespørsmål, blant annet som medaktør i kunnskapsutviklingen innen forskning sammen med andre kunnskapsinstitusjoner.</p>
<p>En annen utfordring i de arktiske områdene er miljø- og klimamessige endringer. Uforutsette endringer her kan ha dramatiske konsekvenser for urfolks helse, levesett og tradisjonelle næringer, og slik også på eksistensen av deres språk og kultur. Det må opparbeides løpende kunnskap på dette området. Det er kjent at Forskningsrådet holder på å utforme en nasjonal handlingsplan for klimaforskning. Det er naturlig at Sametinget blir invitert med i arbeidet og at urfolksperspektivet får plass i planen.</p>
<p><em type="bold">Samisk som originalspråk </em></p>
<p>Regjeringen mener at det er viktig å anvende og synliggjøre samisk som originalspråk i forskningen om samiske forhold, særlig der forskningen dreier seg om tradisjonell kunnskap, og når forskningsresultater skal formidles til samiske brukere og miljøer. Det er dermed ikke sagt at det ikke er bruk for forskere som forsker på andre språk, og heller ikke at forskningsresultatene ikke skal formidles til andre forskere og forskningsmiljøer på andre språk.</p>
<p>Det er viktig at det samiske programmet bidrar til at forskningen skaper og styrker tilliten til samefolket som det jo forskes på. De samiskspråklige utfordringene er mange i denne sammenheng: sikre forskere med kunnskaper om samiske forhold, opprettholde fag- og forskningsmiljøer, anvende og synliggjøre samisk som originalspråk i forskningen, kartlegge og dokumentere tradisjonskunnskap, formidle forskningsresultater på en brukerrettet måte til de som det er forsket på, eller de grupper som forskningen berører.</p>
<p>Dokumentarfilmen <span type="quote">”Smierru”</span> til Beate Mortensen Nesheim og Svanhild Andersen er et godt eksempel på hvordan formidling kan gjøres på en ny og brukertilpasset måte. Vi har nylig fått høre at Jelena Porsanger disputerte som den første på samisk i Norge ved universitetet i Tromsø. Lena Kappfjell, som gjorde sin mastergradsavhandling på sørsamisk, står for en annen historisk bragd. Disse - og alle andre som bidrar med samisk språk i forskningssammenheng, er gode forbilder for samisk akademia og samfunnet.</p>
<p><em type="bold">Tradisjonskunnskap </em></p>
<p>I følge Rio-konvensjonen om biologisk mangfold, art. 8 j, er regjeringen forpliktet til å dokumentere, ivareta og ta hensyn til urfolks tradisjonelle kunnskaper. Denne kunnskapen er viktig kompetanse og supplement til tradisjonell akademisk forskning. Samisk språk, og tradisjonell forståelse og kunnskaper tilegnet gjennom språket, er knyttet til naturen, miljøet og klimaet.</p>
<p>Å kartlegge og dokumentere tradisjonelle kunnskaper både er, og blir - en stor utfordring fremover. Ikke alle fag- og forskningsmiljøer er beredt til å starte med dette arbeidet som i dag kan sies å være et utradisjonelt arbeid innen akademia. Samtidig er det viktig at arbeidet også har en faglig- og institusjonsforankring.</p>
<p>Kunnskapen må kartlagges, dokumenteres og bearbeides faglig i en slik form at den kan overføres tilbake til bruk i bla. samfunns- og næringsutvikling, verdiskapning, ressursforvaltning, natur-, miljø- og utmarksforvaltning, klimaovervåking.</p>
<p>Like viktig er det å spre kunnskapen og gjøre den kjent urfolk i mellom. Det er avgjørende at kunnskapen blir akseptert og tatt i bruk av utdanningssystemer, forskningen og av forvaltningen. Målsettingen må være at fremtidige generasjoner ser verdien i urfolks tradisjonskunnskaper som viktig kompetanse for forvaltning av naturen, klimaet og miljøet. Målsettingen må også være å få til en bedre og mer riktig forvaltning av ressursene og næringene - og av de områder urfolk bebor. Her står alle overfor store utfordringer og oppgaver - både forskningsmiljøer, utdanningsinstitusjoner, forvaltningen, næringslivsutviklere og myndigheter.</p>
<p><em type="bold">Forskningens infrastruktur </em></p>
<p>Det fins enda en utfordring, og det er å få på plass en god infrastruktur for samisk forskning. Departementet har over flere år bevilget midler til utviklingsarbeid i regi av Sametinget til å få samlet og systematisert samiskrelaterte data for statistikk- og forskningsformål. I tillegg har Forskningsrådet i gang et forskningsprogram - (KUNSTI) - hvor ett av målene er å få fram språkteknologiske ressurser og verktøy - ikke bare for talt og skrevet norsk, men også for samisk. Målsettingen må være at forskere har elektroniske verktøy med tilgang til nødvendige data på en effektiv måte og på et IT-teknologisk språk som også ivaretar samisk.</p>
<p><em type="bold">Avslutning </em></p>
<p>Avslutningsvis er det nødvendig å nevne følgende: Det betyr mye for samisk forskning og for det lulesamisk samfunnet at Árran senteret fins. Det har vært enighet om samepolitikken i regjeringen og Stortinget. Det har derfor vært velvilje til å bidra til å bygge dette senteret med det mål å bevare og sikre lulesamisk språk og kultur. Fra i år av er det avsatt 1 million kroner over statsbudsjettet til forsknings- og dokumentasjonsvirksomhet om grenselosene. Saken ble fremmet av Sametinget med den begrunnelse at grenselosene aldri har fått anerkjent sin innsats under den andre verdenskrig og at de i ettertid ble utsatt for beskyldninger og mistenkeliggjøring fra storsamfunnets side.</p>
<p>Jeg ønsker dere alle til lykke med samarbeidet om samisk forskning.</p>
<p>Takk for oppmerksomheten!</p>
<p>St.prp.nr.1 (2005-2006) Budsjetterminen 2006 - Kommunal og regionaldepartmentet</p>
<p>St.prp.nr.1 (2005-2006) Budsjetterminen 2006 - Kommunal- og regionaldepartementet</p>
<p>St.meld.nr.20 (2004-2005) Vilje til forskning</p>
<p>St.prp.nr.1 (2005-2006) Kommunal- og regionaldepartementet</p>
<p>Kunnskapsutvikling for norsk språkteknologi</p>
</body></document>