<document xml:lang="nob" id="no_id"><header><title>Disputerer om samisk helseforskning | Samisk Høgskole</title><genre code="admin"/><author><unknown/></author><wordcount>389</wordcount><conversion_status type="standard"/><availability><license type="standard"/></availability><multilingual/><origFileName>http://samas.no/nb/a/disputerer-om-samisk-helseforskning-0</origFileName><parallel_text xml:lang="sme" location="nakkahalla-dearvvasvuoda-dutkama-birra.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p>november 04. beaivi 2015</p>
<p type="title">Disputerer om samisk helseforskning</p>
<p type="title">Cand. Polit. Torunn Pettersen disputerer idag for ph.d.-graden i helsevitenskap og vil offentlig forsvare sin doktorgradsavhandling om samisk etnisitet som en variabel i forskning.</p>
<p>UiT Norges arktiske universitet arrangerer ekstern disputas i auditoriet på Diehtosiida, Sámi allaskuvla, Guovdageaidnu.</p>
<p>Enhver studie av levekår for en spesifisert befolkningsgruppe må definere hvem som tilhører gruppen. Mangelfulle samisk-demografiske data og utydelige samisk-etniske grenser er en utfordring for å kunne anvende samisk etnisitet som variabel i studier som sikter mot kvantitativ kunnskap om mønstre i helse og levekår på befolkningsnivå i dagens Norge. Hensikten med Cand. Polit. Torunn Pettersens avhandling <span type="quote" xml:lang="eng">“Sámi ethnicity as a variable. Premises and implications for population-based studies on health and living conditions in Norway”</span> er å bidra til mer systematisk kunnskap om – og forståelse for – faktorer som kan ha betydning for design, resultater og fortolkninger av slike studier.</p>
<p>Avhandlingen foreslår ingen entydig løsning, men argumenterer for at en nøkkelutfordring er å avveie mellom etnisitetsmålene 'Samisk språkforbindelse' og 'Selvidentifikasjon som same'. Det fremheves at all bruk av samisk etnisitet som variabel må ta høyde for intern-samisk variasjon og for kompleksiteten innebygget i det å studere etnisk definerte populasjoner. I sum tilbys et systematisk overblikk som kan gjøre det mer gjennomskuelig hvem vi snakker om når temaet er helse og levekår i en populasjon som verken er gitt eller enhetlig.</p>
<p><em type="italic">Veiledere </em>Hovedveileder professor Magritt Brustad Biveileder professor Nils Oskal </p>
<p><em type="italic">Bedømmelseskomiteen </em>Professor Per Selle, Institutt for sammenliknende politikk, Universitetet i Bergen, – 1. opponent Professor Oddgeir Friborg, Institutt for psykologi, UiT Norges arktiske universitet, – 2. opponent Førsteamanuensis Kjersti Bakken, Institutt for samfunnsmedisin, UiT Norges arktiske universitet, – leder av komité </p>
<p><em type="italic">Disputasleder </em>Professor Jan Rosenvinge, Institutt for psykologi, Det helsevitenskapelige fakultet, UiT Norges arktiske universitet </p>
<p><em type="italic">Torunn Pettersen </em>ble født i Vadsø 1959 og vokste opp i Tana, Lyngen, Tysfjord og Fauske. Hun er cand.polit. med hovedfag i statsvitenskap. Siden 1989 har hun vært tilknyttet Sámi allaskuvla / Samisk høgskole i Guovdageaidnu; fra 2000 som samfunnsforsker ved tidligere Sámi Instituhtta / Nordisk Samisk Institutt. Hennes sentrale forskningsinteresse er vilkår for kunnskapsbygging og meningsdanning om samiske spørsmål. Mer spesifikke interesser er sametingsvalg og aspekter ved innsamling og bruk av kvantitative data om samers og andre urfolks levekårssituasjoner. </p>
<p>Kontaktinformasjon: Torunn Pettersen , Tel. +47 78 44 85 59  / Mob. +47 905 000 84  , torunn.pettersen@samiskhs.no</p>
</body></document>
