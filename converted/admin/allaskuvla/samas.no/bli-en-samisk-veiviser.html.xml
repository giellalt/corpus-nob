<document xml:lang="nob" id="no_id"><header><title>VIL DU BLI EN SAMISK VEIVISER? | Samisk Høgskole</title><genre code="admin"/><author><unknown/></author><wordcount>491</wordcount><conversion_status type="standard"/><availability><license type="standard"/></availability><multilingual/><origFileName>http://samas.no/nb/samiske-veivisere/bli-en-samisk-veiviser</origFileName><parallel_text xml:lang="sme" location="algge-ofelazzan.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision: 154948 $; </version></header><body><p type="title" xml:lang="nno">Bli en Samisk veiviser!</p>
<p><em type="italic">Vi søker fire nye veivisere for skoleåret 2017/2018! SØKNADSFRIST ER 01.06.2017! </em></p>
<p>Samisk ungdom har nå sjansen til å være med på å spre informasjon om samiske forhold. Du kan søke om å få virke som samisk veiviser i et år. Søknadsfristen er 1. juni 2017. Fremdeles er det mange som har lite kunnskap om samer og samisk kultur. Dette kan føre til fordommer og vrangforestillinger. <em type="italic">Du </em>kan nå være med å informere og motivere ungdommer i hele landet til å øke kunnskapen om det samiske samfunnet. Er dette noe du brenner for? - Da er ordningen Samiske veivisere noe for deg! Målet med veiviserordningen er å bidra til positive holdninger og å forebygge fordommer basert på uvitenhet gjennom å gi ungdommer i Norge innblikk i samisk kultur og samfunn. Dette gjøres gjennom direkte formidling fra unge samer, altså informasjon fra ungdom til ungdom. Det deles ut fire stipend på inntil 190 000 kroner for skoleåret 2017/2018. Veiviserstipendet gis til samiske ungdommer som forplikter seg til et år med informasjonsformidling som sitt arbeid. Reise og opphold dekkes av tiltaket. Vi ønsker søkere fra nord, lule- og sørsamiske områder. Vi oppfordrer unge samer fra hele landet til å søke. Vi krever god kompetanse i samisk kultur og samfunnsspørsmål. Språk er rikdom. Personlig egnethet vektlegges. Videre vil vi vektlegge engasjement, samarbeidsevne, fortellerevne og kreativitet. Det er en fordel å ha førerkort. Du bør ha generell studiekompetanse og ikke være eldre enn 25 år. Aktuelle søkere vil bli innkalt til intervju/audition. De nye veiviserne må gjennomgå og fullføre et intensivt kompetansegivende kurs <span type="quote">"samisk kultur- og samfunnskunnskap"</span>, 15 stp på høstsemester og 15 stp på vårsemester, ved Sámi allaskuvla/Samisk høgskole i Kautokeino. De nye samiske veiviserne må være forberedt på høy reisevirksomhet, spesielt på vårsemesteret. Det er snakk om et intenst og uforglemmelig år. En samisk veiviser gir mye og får mye! Tiltaket Samiske veivisere er et samarbeidsprosjekt mellom Sámi allaskuvla/Samisk høgskole og Kommunal- og moderniseringsdepartementet (KMD). Samisk høgskole har faglig og administrativt ansvar og KMD fullfinansierer tiltaket. Les om veivisernes arbeid på <em type="italic">www.samiskeveivisere.no </em>eller på <em type="italic">facebook "Samiske veivisere </em>". <em type="italic">Spørsmål? </em>Ta kontakt med rådgiver Eva Måsø på tlf: 78 44 85 26 / 950 52 984 eller e-post: <em type="italic">samiskeveivisere@samiskhs.no </em><em type="italic">Husk søknadsfrist 1. juni 2017 </em>Søknad med vedlagt CV, kopi av vitnemål, arbeidsattester og <em type="italic">3 referanser </em>sendes elektronisk til <em type="italic">postmottak@samiskhs.no </em>Merk e-posten <span type="quote">“Samiske veivisere”</span> </p>
<p>Utvelgelsesprosessen starter rett etter at vi har mottatt søknader. Derfor må søkerne sørge for at alle nødvendige dokumenter er med i søknaden.</p>
<p xml:lang="est"><em type="italic">INFO OM SØKNADSPROSESSEN: </em></p>
<p>01.06.2017 Søknadsfrist</p>
<p>07.06.2017 Innkallelse til audition blir sendt ut, samt arbeidsoppgave.</p>
<p>13.06.2017 Audition/intervju i Alta. Vi dekker alle reiseutgiftene og ordner overnatting.</p>
<p xml:lang="nno">14.06.2017 Audition/intervju i Guovdageaidnu/Kautokeino.</p>
<p>28.07.17 Offentliggjøring av fire nye samiske veivisere på Márkomeannu festivalen.</p>
<p>De som blir valgt ut som veivisere starter studiet ved Samisk høgskole i Kautokeino mandag 21. august 2017. Veiviserne bor og studerer i Kautokeino i 6 uker. Første reiseuke for alle fire veivisere starter i uke 43.</p>
</body></document>