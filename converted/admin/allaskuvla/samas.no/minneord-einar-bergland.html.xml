<document xml:lang="nob" id="no_id"><header><title>Minneord for Einar Bergland | Samisk Høgskole</title><genre code="admin"/><author><unknown/></author><wordcount>319</wordcount><conversion_status type="standard"/><availability><license type="standard"/></availability><multilingual/><origFileName>http://samas.no/nb/a/minneord-einar-bergland</origFileName><parallel_text xml:lang="sme" location="muitosatni-einar-berglandii.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision: 154948 $; </version></header><body><p>oktober 27. beaivi 2015</p>
<p type="title" xml:lang="nno">Minneord for Einar Bergland</p>
<p type="title" xml:lang="isl">Einar Bergland 1934 - 2015</p>
<p>Einar Bergland var en av grunnleggerne av Sámi allaskuvla. Helt fra oppstarten av høgskolen i 1989 stod han sentralt i arbeidet med å utvikle lærerutdanninga hos oss. Da hadde han allerede arbeidet med samisk lærerutdanning i Alta noen år.</p>
<p>Einar var en faglig solid og teoretisk skolert pedagog, han hadde lang lærererfaring fra mange deler av skoleverket, og han var en god formidler. Alt dette var egenskaper som kom Samisk høgskole til gode i arbeidet med å utvikle og formidle en pedagogikk for det samiske samfunnet. Vi vil minnes ham for det store og nyskapende arbeidet som han gjorde på dette feltet.</p>
<p>En stor del av de som i dag er lærere i det samiske samfunnet, har hatt Einar som lærer i pedagogikk. Vi vet at de minnes ham med glede, og at de av ham fikk formidlet både teoretisk kunnskap fra den store verden og kunnskap bygd på Einars egne erfaringer fra samiske bygder utenfor Indre Finnmark. Studentene likte Einar, og Einar likte studentene.</p>
<p>Vi minnes ham også som en god og omgjengelig kollega som ofte diskuterte aktuelle saker og som gjerne leste og kommentere ting vi hadde skrevet. Han var videre en kollega med en humoristisk sans som skapte mye glede og latter. Denne sansen for humor gjorde at han var en særdeles god taler. Dette var en egenskap som ved siden av å komme høgskolen som institusjon til gode, også gledet kollegaene i mange private sammenhenger.</p>
<p>Einar var genuint interessert i å utvikle en god høyere samisk utdanning. Det var her han gjorde sin hovedinnsats i årene fra midten av 1980-tallet og fram til pensjonsalderen. Einar var sjøl same, og han la stor vekt på å framheve de erfaringene, de kunnskapene og de verdiene som han fant hos sitt folk.</p>
<p type="title" xml:lang="nno">Vi er takknemlige både for den han var og for det han gjorde.</p>
</body></document>