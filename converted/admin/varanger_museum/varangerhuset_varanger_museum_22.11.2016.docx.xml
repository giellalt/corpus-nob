<document xml:lang="nob" id="no_id"><header><title/><genre code="admin"/><author><unknown/></author><wordcount>2211</wordcount><conversion_status type="standard"/><availability><license type="standard"/></availability><multilingual><language xml:lang="nob"/><language xml:lang="fkv"/></multilingual><origFileName>varangerhuset_varanger_museum_22.11.2016.docx</origFileName><parallel_text xml:lang="fkv" location="varangerhuset_varanger_museum_22.11.2016.docx"/><metadata><uncomplete/></metadata><version>XSLtemplate $Revision: 161400 $; file-specific xsl  Revision; common.xsl  $Revision: 154948 $; </version></header><body><p>Varangerhuset er en enestående hustype som er med på å prege landskapet i Varanger.</p>
<p>Det var et kombinasjonshus som rommet bolig og fjøs under samme tak. I tillegg kunne det være skjå, lagerrom, badstue, bakeri, brønn og butikk eller annen næringsvirksomhet knyttet til huset  . Rommene var bundet sammen av en indre midtgang. Dette er et særtrekk ved Varangerhuset.</p>
<p>Varangerhuset er et viktig kulturminne. Det er en egenartet byggeskikk, og representerer en gjenstående del av Finnmarks førkrigsbebyggelse.  Kombinasjonshus finnes flere steder i verden, men Varangerhuset skiller seg ut. Det  har fått sin spesielle form gjennom kulturpåvirkning er  og historisk utvikling. Husets mangfoldige løsninger var tilpasset klima og topografi. Varangerhuset er en verdifull kulturarv for kvener/norskfinner og den øvrige befolkningen i området.</p>
<p>Fire hovedtyper av Varangerhuset er beskrevet av Håvard Dahl Bratrein. Disse hustypene er utviklet gjennom 1800- og 1900-tallet.</p>
<p>I utstillingen kan vi se noen av rommene som er typiske for Varangerhus; stue, kjøkken, redskapsbod, mellomgang, fjøs og badstue. Vår modell av Varangerhuset viser tidsperioden fra rundt 1930 til 1950-tallet. Finstua var til pynt, mens kjøkkenet var oppholds- og arbeidsrom til matlaging, lineegning og bøting av garn. Mellomgangen var fylt av utstyr til bruk i fjøs og kjøkken, og bandt sammen fjøset med boligdelen. Huset viser funksjon og tradisjon. Vi ønsker å vise noe av hverdagslivet fra en tid da folk fortsatt drev kombinasjonsbruk med jordbruk, fiske og annen virksomhet.</p>
<p><em type="italic">«Fordelen med Varangerhuset var at det var god plass, vi hadde fri utsikt, og kunne se når de andre var ute. Bak huset var vi ute i marka. Vi gikk på ski opp på fjellet for å få renne og hoppe. Det var mørkt om vinteren, ikke gatelys, og lite lys i </em><em type="italic">husan </em><em type="italic">, men vi var ute hele tida. Jeg kan ikke huske at det var dårlig vær. Om sommeren badet vi i elva, der det var stillestående vann.» </em></p>
<p>Utstillingen er produsert av Varanger museum avd. Vadsø museum - Ruija kvenmuseum.</p>
<p>Takk til alle bygdelagene, informanter og givere i forbindelse med Varangerhusprosjektet!</p>
<p>Grafisk produksjon og trykk: Prodata design. Kvensk oversettelse: Kainun institutti - Kvensk institutt. Film: Fix Film. Varangerhusillustrasjon  : Tore Poppe, publisert i Einar Niemi (1983), digital versjon av museet</p>
<p>Fotografiene er hentet fra: Vadsø museum - Ruija kvenmuseum, Ellisif Wessel/Varanger museum avd. Sør- Varanger museum  , Sophus  Tromholt/Universitetsbiblioteket i Bergen, Knut Åserud, Randi Sjølie og Monica M.  Gebhardt/Varanger museum. Bilder fra Reisænengården: Arvid Sveen. Bilder på vegg: Varangerregisteringene/Tromsø museum – Universitetsmuseet, Jakob L.S.  Bredrup/Finnmarksbiblioteket. Bilder på vinduer: Samuli  Paulaharju/Museiverket Helsinki. Helbilde stue: Eino E.  Drannem/Finnmarksbiblioteket. Helbilde nytt bad i fjøset: Bonytt/Norsk Folkemuseum. Helbilde melking av kyr: Leif  Ørnelund/Norsk Folkemuseum. Helbilde høyloft: Håkon Bauna/Vadsø museum - Ruija kvenmuseum..</p>
<p>Utstillingen er finansiert av: Barentssekretariatet og Kommunal- og moderniseringsdepartementet.</p>
<p><em type="italic"><span type="quote">«Og stua ble brukt til kvinneforeningsmøter og hvis de fikk besøk i fra Sør-Varanger»</span> </em></p>
<p>Stua, eller <span type="quote">«finstua»</span>, var et rom for helt spesielle anledninger. Selv om det var trangt om plassen i huset, ble stua sjeldent tatt i bruk. I hverdagen var det kjøkkenet som var samlingspunktet for familien og naboene. <span type="quote" xml:lang="fkv">«Finstua»</span> var et rom som ble reservert til høytidelige anledninger som jul, selskap og kanskje søndager. Det ble dermed stor forskjell på hverdag og høytid.</p>
<p><em type="italic">«Og så på </em><em type="italic">lillejul </em><em type="italic">, eller på den 22. da ble juletreet satt inn i den største stua som ikke ble brukt annet enn til søndags» </em></p>
<p>Sjelden bruk av finstua gjorde at den kunne stå kald uten oppvarming store deler av året. Man sparte dermed på brensel. <em type="italic">noe som var nyttig for gårdene </em> . </p>
<p><em type="italic">«i stua brukte </em><em type="italic">foreldran </em><em type="italic">å sove om sommeren, og så sov de i kammerset om vinteren. For da sparte dem på torva». </em></p>
<p><em type="italic">«Ja, det var møtestedet for folk … det var en form for kultur. Nu er jo </em><em type="italic">kjøkkenan </em><em type="italic">så små. Altså dem sitter i stua nu, men det blir ikke det samme». </em></p>
<p>Kjøkkenet har vært husets samlingsrom og det viktigste hverdagsrommet. Hit kom naboene innom og kunne sitte på vedkassa med en kaffekopp. Det kunne også være soverom, hvor for eksempel slagbenken  kunne brukes som seng. Kjøkkenet var på mange måter husets hjerte, her var varme og godlukt fra matlaging. Her ble det også gjort ulike arbeidsoppgaver, for kvinner og menn. I tillegg til matlaging og håndarbeid, kunne det bøtes garn og egnes line.</p>
<p><em type="italic"><span type="quote">«Vi egna lina, hjemme inne i kjøkken. Ja, kjøkkenet og gangen og, når det var kaldt. Og når det var varmt om våren og sånn, så egna vi ute.»</span> </em></p>
<p>Kjøkkenovnen ble gjerne fyrt med torv, noe som var mer tilgjengelig enn ved i varangerområdet. Noen ganger var kjøkkenet det eneste rommet på gården som ble varmet opp. Varmekilden var ofte kombinert med tørkemuligheter. På gamle komfyrer var det en stang foran der håndklær kunne henge til tørk. I tillegg var det gjerne en snor eller stativ over ovnen som ble brukt til klestørk.</p>
<p><em type="italic">«Og når alle </em><em type="italic">guttan </em><em type="italic">kom fra sjøen når dem fiska lodde i lag, og dem kom hele dungen hjem da, forfrossen og greier, så var det på kjøkkenet, der alt hang fullt av klær til tørk» </em></p>
<p>Varangerhusene var bygget uten hel kjeller. Derimot kunne kjøkkenet ha en luke i gulvet ned til et kjellerrom,  der man oppbevarte mat.</p>
<p>Kombinasjonsnæringen med fiske og jordbruk ga et variert kosthold. I tillegg til dyreholdet  kunne de dyrke potet, kål og rabarbra.</p>
<p>Familiene var gjerne selvforsynt med melk. Dette ga andre produkter som rømmekolle, eller <span type="quote" xml:lang="fkv">«fiili»</span> på lokaldialekten. Rømmekolla ble satt i store trebutter, kalt rømmekollebunk/fiilibunkki. Fiili er syrnet melkekultur som har vært vanlig i Norden. I Finnmark var det to typer rømmekolle. Kvenene brakte med seg sin seige bakteriekultur på sin lange reise til Finnmark på 1700- og 1800-tallet. Den norske rømmekolla var kortere og mer geléaktig i konsistensen.</p>
<p>I filmen på kjøkkenveggen finner du oppskrift på rømmekolle.</p>
<p>I vinduskarmen finner vi trekk fra kvensk byggeskikk. Her ser du skråstilte vindusbrett som holdt kondens og vann borte fra vinduene. Det sies også at de skrå vinduskarmene skyldtes l æ  stadianismen som ikke tillot blomsterpotter og pynt i vinduskarmene. Det var ikke mulig å sette noe på de skrå og ofte smale karmene.</p>
<p><em type="italic"><span type="quote">«Man blir ren, ordentlig ren!»</span> </em></p>
<p>I Varanger står badstua i en særstilling, og er en tradisjon med røtter langt tilbake i tid. Dette er en kultur vi knytter til den kvenske/finske bosettingen, og som fortsatt står sterkt i dag. Bruken har endret seg fra fellesbad i nabolag og bygder, til private badstuer for familien. Begrepet sauna brukes også.</p>
<p>Det har blitt sagt om kvenene i Norge at de bygget badstua før de bygget huset sitt. Badstua kunne stå som egen bygning, bli plassert i mellomgangen eller i tilknytning til fjøsdelen. Først etter 2. verdenskrig begynte det å bli vanlig med utbygde kjellere, som også kunne inneholde badstuer.</p>
<p>Badstulime <em type="italic">t </em> , <span type="quote" xml:lang="fkv">«vasta»</span> eller <span type="quote" xml:lang="fkv">«vihta»</span>, er en tradisjon i badstua. Denne skal man slå seg med over hele kroppen for å øke blodsirkulasjonen. <em type="italic">Den har og en rensende effekt </em> . I Varanger har det vært vanlig å bruke rogn eller vier. </p>
<p>De ulike former for badstue er inndelt etter ovnstype. Den eldste typen er røykbadstua, som er et rom uten pipe. Røykbadstua har en stor steinovn, hvor det fyres opp under et lag med steiner. Røyken blir sluppet ut gjennom en åpning i veggen eller gjennom døra. Spor av dette ser vi på museumsanlegget Tuomainengården, som hadde en slik badstue i bruk fram til 1932. Badstue med ovn og pipeløp kom på 1930-tallet. Utover 1950-tallet ble også den elektriske badstuovnen utbredt. Felles for alle badstuovnene er at steinene magasinerer varmen. Steinkvaliteten er avgjørende for god damp. <em type="italic">Mørk og malmrik stein er best </em> . </p>
<p>I dag er den elektriske badstuovnen vanlig både i offentlige bad og i private hus. Likevel er det i dag mange i Varanger som sverger til den vedfyrte ovnen. Det sies at denne ovnen har beste dampen.</p>
<p>Den viktigste forskjellen på Varangerhus og andre kombinasjonshus er mellomgangen som forbinder bolig og fjøs. Man kunne gå fra boligen inn til fjøset, uten å måtte gå ut. Direkte tilgang til fjøset krevde rene rom, og det var vanlig å ha matter på gulvet i mellomgangen.</p>
<p>Mellomgangen var et oppbevaringsrom for mat, kjeler, gryter, rømmekollebunker og melkespann. Her kunne det også være brensel, støvler og fjøsklær.</p>
<p>I noen Varangerhus fantes det bakerovner. Bakerovnen kunne være tilknyttet mellomgangen og dele pipeløp med ovnen i fjøset. Dette var gjerne større bakerovner, hvor man kunne bake opptil 20  mange  brød av gangen. Disse fungerte som fellesbakerier for nabolaget, der kvinnene stekte brød til husholdningen.</p>
<p>I dag har man i flere tilfeller bygget om mellomgangen til yttergang, bad eller soverom.</p>
<p><em type="italic">«Bestemor fikk et rom i tilbygget, i mellomgangen mellom boligen og fjøsen. Det var dør fra mellomgangen til bestemor sitt soverom. Ved siden av var det også et kott til mel. I tillegg var der et stort rom, som vi kalte sommerkjøkkenet. Der er det bad i dag. </em></p>
<p><em type="italic">På sommerkjøkkenet foregikk alt om sommeren. Stua og kjøkkenet i hovedhuset ble vasket ned og stengt. Sommerkjøkkenet var melkerom om vinteren. Rommet til bestemor ble en del av stua, etter at hun døde. Vi tok ned veggen mellom stua og hennes rom. </em></p>
<p><em type="italic">Seinere ble det tatt bort en vegg mellom fjøsgangen og stallen, der vi bygde rom til mor, da mor ikke kunne gå lenger </em>.» </p>
<p>Fjøsdelen av Varangerhuset ble hovedsakelig brukt til dyrehold fram til 1970-tallet. I dag står flere fjøs igjen med samme ytre utforming som før, men innvendig er de fleste ombygd og fornyet til dagens standard. Fjøset er erstattet med moderne bad, badstue, soverom eller garasje.</p>
<p>I fjøset hadde man kyr, og noen hadde hest. Sauer holdt gjerne til i et frittliggende saue  fjøs. Flere hadde fjøsgryte, der man kokte mat til dyra. Fiskehoder, tang ,   eller matrester fungerte som supplement til høy. Fjøsgryta eller kugryta kunne også kokes på kjøkkenet, eller brukes til andre aktiviteter  formål  . En mann forteller at de som barn bada i fjøsgryta.</p>
<p>Kvenene var kjent for sin renslighet, også i fjøset. Om sommeren, når dyra var ute, ble fjøset vasket grundig og dørene sto åpne for lufting. Dette var også nødvendig når fjøset var bygget sammen med boligen. Det sies at det var lite fjøslukt i huset. En tjenestemann hadde vært på besøk i et fjøs i Skallelv. Da han syklet derfra, kom han på at han ikke hadde merket fjøslukt.</p>
<p><em type="italic"><span type="quote">«Fjøsen ble vasket med sand og grønnsåpe. Kyrne hadde det fint. Det luktet bare når kyrne hadde gjort fra seg. Vi var nøye med det. Kyrne gikk på teppe når de gikk ut og inn. Teppet ble tatt bort etterpå. Vi hadde ikke samme klærne i fjøsen. De hang i fjøsgangen.»</span> </em></p>
<p>Fjøs og melking var stort sett kvinnene sitt domene. Med økt dyrehold, måtte menn også bidra.</p>
<p>«  <em type="italic">Det var ikke populært da at </em> <em type="italic">gubban </em> <em type="italic">gikk i fjøsen, det ble nærmest gjort narr av» </em> .  </p>
<p>Men For flere menn var det naturlig å gå i fjøsen. Mennene hadde oppgaven med å slå jordene, ta torv og slakte dyr. Menn måtte stort sett også ta kyrne til okse.</p>
<p>Vinduene har blitt betegnet som husets øyne. Når man skifter til nye vinduer, skifter også huset sitt utseende.</p>
<p>I det gamle Varanger kan vi spore finske og nordsvenske tradisjoner på vinduene. På flere hus, som Kumpulagården og Hallonengården, ser vi små liggende vinduer i 2. etasje. Disse ligger i linje over de store vinduene i 1. etasje på langfasaden. Et annet typisk trekk var gavlvinduer på boligdelen, som på oversiden av omrammingen hadde en trekantet form.</p>
<p>De første glassrutene var håndstøpte. Glasset hadde ulik tykkelse, det seg ned etter en tid, og ga også liv og variasjon i glasset. Gamle hus hadde smårutete vinduer, siden teknikken for å lage store glass enda ikke var utviklet.</p>
<p>Vindusproduksjonen er totalt endret de siste 50 år. Moderne vinduer bygges som to- og trelagsvinduer <em type="italic">. </em>Tidligere brukte man innervindu for å hindre trekk. Dette ga også status. </p>
<p>Da husmor- og panoramavinduet kom på 1960- og 1970-tallet, ble mange gamle vinduer skiftet ut. Dette førte til at hele huset mistet sitt gamle  opprinnelige  preg. Ønsker man den gamle stilen tilbake, er det i dag mulig å få tak i vinduer i gammel stil.</p>
<p>Om du vurderer å bytte vindu på ditt gamle hus, sjekk først om de gamle lar seg restaurere. Dette vil bevare det unike særpreget. Nye vinduer har mye kortere levetid enn de eldre. Gamle vinduer kan vare nesten evig og er som oftest laget av førsteklasses materialer, kjerneved av furu  . 250 år gamle vinduer kan være fullt brukelige. Det er fortsatt mulig å få kjøpt håndlaget glass.</p>
<p>Inngangspartiet er husets blikkfang. Det var gjerne ekstra påkostet og forseggjort.</p>
<p>Mange Varangerhus har dører som ofte er to-fløyet fyllingsdør med overlysvinduer. I enkelte tilfeller hadde også uthusdørene overlysvinduer, slik vi ser på gårder som Tuomainengården og Karakkagården på Skallneset. Flere inngangspartier fikk en omramming med en portal med listverk eller søyler som var vanlig fra empirestilen. Overlysvinduene ga lys og var med på å skape en monumental virkning i fasaden.</p>
<p>I Vadsø by hadde de fleste husene en trapp med gelender opp til inngangspartiet. Dette gjaldt også for mange av Varangerhusene. Selv om de ikke hadde kjelleretasje, kunne huset ligge i skrånende terreng, som skapte behov for trapper og fremhevet inngangen. På eldre hus var det skikk at dørene vendte innover, som skulle vise at gjester var velkomne.</p>
</body></document>