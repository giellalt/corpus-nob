<document xml:lang="nob" id="no_id"><header><title>Informasjonsbrev SAMINOR</title><genre code="admin"/><author><unknown/></author><year>2023</year><wordcount>1907</wordcount><conversion_status type="standard"/><availability><license type="standard"/></availability><origFileName>/Users/thomasbk/Desktop/Informasjonsbrev SAMINOR-norsk.docx</origFileName><parallel_text xml:lang="fkv" location="informasjonsbrev_saminor-kvensk.docx"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Forespørsel/Invitasjon til om deltakelse i SAMINOR-undersøkelsen</p>
<p type="title">Hva er SAMINOR undersøkelsen?</p>
<p>SAMINOR er en befolkningsbasert helse- og levekårsundersøkelse i områder med samisk og norsk bosetting. SAMINOR skal gi datagrunnlag for forskning som vil gi økt kunnskap om helse, sykdommer og levekår i befolkningen bosatt i fleretniske områder i nord, med spesielt fokus på den samiske befolkningen. Målet er å bidra til å forebygge uhelse, og forbedre helsetjenestetilbudet for alle.</p>
<p>Undersøkelsen er gjennomført to ganger tidligere, senest i 2012–2014. Studien gjennomføres av Senter for samisk helseforskning ved UiT Norges arktiske universitet.</p>
<p type="title">Hvorfor spør vi deg om å delta?</p>
<p>Målgruppen for SAMINOR 3 er personer i alderen mellom 40–79 år. Vi spør deg om å delta fordi du er i denne aldersgruppen og bosatt i en av kommunene som inngår i studien. Alle innbyggerne i din kommune, eller utvalgte deler av kommunen, som tilhører denne aldersgruppen blir invitert. Ditt navn og adresse er hentet fra Skattedirektoratet / Statistisk sentralbyrå.</p>
<p type="title">Hvorfor delta i SAMINOR?</p>
<p>Ved å delta, gir du et viktig bidrag til helseforskning. Resultatene fra undersøkelsen kan fortelle mye om helsesituasjonen til befolkningen, og det er nyttig kunnskap for kommuner, fylkeskommuner, helsemyndigheter og Sametinget.</p>
<p>Som deltaker får du svar på egne, utvalgte prøver, dersom du ønsker det. Dette kan være nyttige og interessante opplysninger om egen helse.</p>
<p>Vi er opptatt av å formidle resultatene tilbake. Derfor får kommuner en egen rapport med resultater fra sin kommune.</p>
<p type="title">Hvordan foregår undersøkelsen?</p>
<p>Alle som inviteres til å delta på SAMINOR 3 får tilsendt spørreskjema og invitasjon med tidspunkt til å delta på en fysisk helseundersøkelse. Spørreskjemaet kan besvares digitalt eller på papir og har spørsmål blant annet om helse, sykdom og livsstil. Den fysiske undersøkelsen vil foregå enten i buss eller i et fast lokale i kommunen. Før du møter opp til din fysiske helseundersøkelse er det ønskelig at du har besvart spørreskjemaet. Hvis ikke, kan det fylles ut når du møter til den fysiske undersøkelsen. Hvis du har behov for hjelp til utfylling, kan du få hjelp av personalet på undersøkelsesstedet. Spørreskjemaet er like viktig for forskningen som de fysiske undersøkelsene.</p>
<p type="title">Dette spør vi om i spørreskjemaet</p>
<p>Spørreskjemaet omhandler en rekke temaer om deg og tema som påvirker din helse:</p>
<list><p type="listitem">hjerte- og karsykdom og diabetes (sukkersyke)</p>
<p type="listitem">Covid-19</p>
<p type="listitem">legemiddelbruk</p>
<p type="listitem">fysiske plager</p>
<p type="listitem">tann- og munnhelse</p>
<p type="listitem">bruk av alternativ medisin/tradisjonell helbreder</p>
<p type="listitem">diskriminering og hets</p>
<p type="listitem">vold og overgrep</p>
<p type="listitem">funksjonsnedsettelser</p>
<p type="listitem">bruk av og fornøydhet med helse- og omsorgstjenester</p>
<p type="listitem">hvordan historiske hendelser påvirker deg i dag</p>
<p type="listitem">negative livshendelser</p>
<p type="listitem">kosthold</p>
<p type="listitem">livskvalitet</p>
<p type="listitem">mental helse</p>
<p type="listitem">hvordan klima og naturinngrep påvirker deg</p>
<p type="listitem">arbeid/utdanning/økonomi</p>
<p type="listitem">rusmidler</p>
<p type="listitem">og</p>
<p type="listitem">sosial støtte og mestring</p>
<p type="listitem">fysisk aktivitet</p>
<p type="listitem">religion</p>
<p type="listitem">språk og etnisitet, og kultur</p>
</list><p type="title">Dette undersøker vi på den fysiske undersøkelsen</p>
<p>Den fysiske undersøkelsen varer omtrent 30–45 minutter. Deltakere over 70 år inviteres til en ekstra undersøkelse som i tillegg tar om lag 30 minutter. Vi gjør følgende undersøkelser:</p>
<list><p type="listitem">måler høyde og vekt, livvidde og hoftevidde</p>
<p type="listitem">måler hjerterytme (EKG)</p>
<p type="listitem">måler blodtrykk og hvilepuls</p>
<p type="listitem">måler gripestyrke</p>
<p type="listitem">måler lungekapasitet (spirometri) på noen utvalgte deltakere</p>
<p type="listitem">tar blodprøver</p>
<p type="listitem">vi spør deltakerne om å avgi en urinprøve</p>
</list><p>Tilleggsundersøkelser for de over 70 år:</p>
<list><p type="listitem">enkle funksjonstester som å sette seg ned og reise seg opp og balansetest</p>
<p type="listitem">test av hukommelse og konsentrasjon der deltakere skal gjenkjenne ord, dyr og koble symboler og tall</p>
</list><p>Alle undersøkelsene utføres av helsepersonell.</p>
<p type="title">Dette analyserer vi i de biologiske prøvene? (K, L)</p>
<p>Blod- og urinprøvene brukes til å analysere</p>
<list><p type="listitem">nivåer av blodsukker</p>
<p type="listitem">nivåer av fettstoffer i blodet</p>
<p type="listitem">blodprosent</p>
<p type="listitem">markører for betennelser i kroppen</p>
<p type="listitem">ulike indikatorer for hvordan nyrene dine fungerer</p>
<p type="listitem">antistoffer for COVID-19 (korona), for et utvalg av deltakere</p>
<p type="listitem">vitaminnivåer</p>
</list><p>Analyser av prøvene blir lagret i en database sammen med dine spørreskjemasvar. Resterende blodprøver lagres i en biobank ved UiT Norges arktiske universitet for senere bruk i forskning.</p>
<p type="title">Tilbakemelding</p>
<p>Hvis du ønsker det, kan du etter undersøkelsen få svar på utvalgte målinger og analyser. Du vil blant annet få tilbakemelding om din høyde, vekt, kroppsmasseindeks (BMI), hoftevidde, livvidde, blodtrykk, hvilepuls, blodprosent og langtidsblodsukker. Dersom noen av disse målingene viser behov for medisinsk oppfølging vil du bli anbefalt å kontakte lege. Du kan reservere deg mot å få vite prøveresultater, men hvis et prøveresultat krever rask legebehandling, vil du likevel få beskjed om det.</p>
<p>Informasjon om undersøkelsen underveis, samt framtidige forskningsresultater, vil bli formidlet på SAMINORs nettside ( www.saminor.no ), gjennom aviser, sosiale medier og ulike arrangementer og folkemøter.</p>
<p type="title">Slik lagrer vi opplysninger om deg</p>
<p>Opplysninger om deg, dine svar på spørreskjema, resultater av fysiske målinger og analyser av dine biologiske prøver blir lagret for framtidig forskning i en database hvor UiT Norges arktiske universitet er databehandler. De biologiske prøvene lagres i godkjent forskningsbiobank ved UiT Norges arktiske universitet.</p>
<p>Alle opplysningene og prøvene lagres uten navn og fødselsnummer. En kode knytter deg til dine opplysninger og prøver. Dette betyr at data er avidentifisert. Kodenøkkelen oppbevares adskilt fra dine helseopplysninger og det er kun et begrenset antall personer som gis tilgang til kodenøkkelen som kan koble dine opplysninger til deg.</p>
<p>Dine opplysninger og prøver vil lagres i ubestemt tid med mindre du trekker tilbake ditt samtykke.</p>
<p><em type="italic">Utlevering av data og biologisk materiale </em><em type="italic">fra SAMINOR? (I) </em></p>
<p>Alle som har forskningskompetanse (doktorgrad eller tilsvarende) og er tilknyttet en norsk forskningsinstitusjon kan søke om adgang til å analysere data fra SAMINOR. Studenter kan også få tilgang til å bruke SAMINOR-data ved at hovedveileder er prosjektleder. Politiet, forsikringsselskaper eller andre kommersielle institusjoner vil ikke få tilgang til dataene.</p>
<p>For å få tilgang til SAMINOR-materialet må forskningsprosjekter søke SAMINORs prosjektstyre om lov. Data fra SAMINOR kan brukes i forskningsprosjekter for å gi økt kunnskap om helse, sykdommer og levekår i befolkningen bosatt i fleretniske områder i nord. Forskningsprosjekter som benytter data fra SAMINOR skal ha en klar nytteverdi for befolkningen i de undersøkte områdene og/eller for det samiske folket.</p>
<p>Alle forskningsprosjekter som vil benytte data eller biologisk materiale fra SAMINOR, må være innenfor rammene av norske lover og forskrifter og ha innhentet nødvendige godkjenninger før data eller biologisk materiale blir utlevert.</p>
<p>All helseforskning hvor samer inngår som gruppe, eller som innhenter data fra områder der samer utgjør en betydelig andel av befolkningen, eller som omhandler samisk etnisitet, språk eller kultur, krever et samisk kollektivt samtykke. Et slikt samtykke må innhentes fra Sametingets Sakkyndig etisk komité for samisk helseforskning for alle prosjekter som bruker informasjon fra SAMINOR.</p>
<p>Data kan sendes til utlandet (også utenfor EU/EØS) for bruk i forskningsprosjekt hvis prosjektlederen er ansatt ved en norsk forskningsinstitusjon og hvis vilkårene i personvernforordningen er oppfylt. Det kan bli aktuelt å analysere biologiske prøver ved laboratorier i utlandet (også utenfor EU/EØS).</p>
<p>Forskere vil kun få utdelt de opplysninger som er nødvendig for å kunne svare på sine spesifikke forskningsspørsmål. Forskere får kun tilgang til avidentifiserte data. Det betyr at direkte gjenkjennbare opplysninger om deg er fjernet, slik at forskerne ikke får kjennskap til hvem du er. Når forskerne er ferdige med sine analyser, må de slette de opplysningene de har fått utlevert. Ved all bruk av biologisk materiale skal rester av prøvematerialet enten destrueres eller returneres til SAMINOR.</p>
<p><em type="italic">Tilbakeføring av analyser </em></p>
<p>Hvis forskningsprosjekter bruker biologisk materiale fra SAMINOR og gjør analyser av disse prøvene, skal resultatene tilbakeføres til SAMINOR. Analyseresultatene lagres sammen med øvrig SAMINOR data og skal kunne gjenbrukes.</p>
<p><em type="italic">Genetiske analyser av prøver </em></p>
<p>Det kan bli aktuelt å gjøre genetiske analyser i framtida for å undersøke genetiske markører for sykdom. Slik forskning vil kun være aktuelt hvis formålet er viktig og nyttig for den samiske befolkningen. Genetisk materiale fra SAMINOR vil ikke bli brukt for å fastsette slektskap eller undersøke hvor samene kommer fra, eller bli delt med politi, forsikringsselskaper eller lignende. Alle prøver lagres uten navn og fødselsnummer. En kode knytter deg til dine opplysninger og prøver.</p>
<p>Genetisk forskning vil aldri kunne starte før etiske vurderinger er gjort og godkjent av Sametingets sakkyndige etiske komité for samisk helseforskning, Regional etisk komité for medisinsk og helsefaglig forskningsetikk (REK), og av SAMINORs leder etter råd fra SAMINORs prosjektstyre.</p>
<p>I noen tilfeller kan genetiske analyser avdekke hvordan din risiko er for arvelige sykdommer. Å få vite om slik risiko kan bidra til at man oppdager sykdom på et tidlig tidspunkt. Det kan også gi økt bekymring for framtidig helse for deg eller dine barn, som kan vise seg å være helt unødvendig. Derfor vil ikke alle ønske å motta slik informasjon, og du kan reservere deg mot å få informasjon om arvelige sykdommer. SAMINOR vil kun gi tilbakemelding og tilhørende veiledning hvis forebygging eller behandling er mulig.</p>
<p type="title">Dine opplysninger og kobling til andre registre</p>
<p>I noen forskningsprosjekter vil dine data fra SAMINOR-undersøkelsen bli sammenstilt med (koblet til) opplysninger om deg fra andre registre. Forskere som ønsker å sammenstille dataene til andre register må få godkjenning i henhold til gjeldende norsk lov før koblinger kan foretas. Prosjekter gis kun tillatelse til å koble konkrete opplysninger som er nødvendige for å kunne svare på spesifikke forskningsspørsmål.</p>
<p>Dette kan for eksempel være nasjonale registre om sykdom, inntekt, trygd, utdanning, yrke, diagnoseregistre ved sykehus, eller opplysninger fra andre helseundersøkelser som du har deltatt i. Noen aktuelle registre er</p>
<list><p type="listitem">Kreftregisteret, Dødsårsaksregisteret, Hjerte- og karregisteret, infeksjonsregistre, Reseptregisteret, Medisinsk Fødselsregister, Norsk pasientregister, KUHR-databasen (Kontroll og utbetaling av helserefusjoner), trygderegisteret FD-trygd, andre registre fra NAV, registre fra Statistisk Sentralbyrå om befolkning, familie, trygdeopplysninger, utdanning, med mere, historiske registre og andre nasjonale registre og folketellinger.</p>
</list><p>Koblingen til andre registre er mulig ved hjelp av det 11-sifrede fødselsnummeret alle innbyggere i Norge har. Dette vil bli gjort på en slik måte at forskerne ikke får kjennskap til din identitet. Koblingen til registrene er beskyttet gjennom en kodenøkkel som oppbevares adskilt.</p>
<p>For deltakere som har deltatt i flere av SAMINORs undersøkelser, kan også opplysninger fra de tidligere SAMINOR-undersøkelsene sammenstilles.</p>
<p type="title">Personvern, ditt samtykke og rettigheter</p>
<p>Det er frivillig å delta i SAMINOR. Du kan delta selv om du ikke ønsker å være med på alle deler av undersøkelsen. Som deltaker i SAMINOR samtykker du til at dine opplysninger og biologiske prøver kan brukes til forskning på ubestemt tid. Samtykket gjelder frem til du eventuelt velger å trekke det tilbake. Du samtykker også til å kunne bli invitert til nye eller tilleggsundersøkelser dersom det blir aktuelt.</p>
<p>Alle som har deltatt i SAMINOR har rett til å få innsyn i hvilke opplysninger som er registrert om seg. Du har videre rett til å få korrigert eventuelle feil i de opplysningene som er registrert om deg.</p>
<p>Du kan når som helst trekke ditt samtykke. Dersom du ønsker å trekke deg fra studien, kan du kreve å få slettet innsamlede prøver og opplysninger om deg, med mindre opplysningene allerede er inngått i analyser, brukt i vitenskapelige publikasjoner eller er anonymisert. Dersom du ønsker innsyn i hvilke opplysninger SAMINOR har lagret om deg eller du ønsker å trekke ditt samtykke, kan du kontakte oss e-post på adressen saminor@uit.no .</p>
<p><em type="italic">Hvordan blir informasjon formidlet? </em></p>
<p>Du kan lese om SAMINOR-undersøkelsen på våre nettsider ( www.saminor.no ). Der vil du finne oppdatert informasjon om pågående aktivitet og forskningsresultater. I tillegg vil forskninga bli presentert i media og på sosiale medier (Facebook, Instagram).</p>
<p><em type="italic">Kontaktpersoner </em></p>
<p>SAMINOR 3-undersøkelsen gjennomføres av Senter for samisk helseforskning ved UiT Norges arktiske universitet. Forskningsansvarlig er SAMINORs faglige leder, forsker 1, dr.med. Ann Ragnhild Broderstad.</p>
<p>Databehandlingsansvarlig for SAMINOR er UiT Norges arktiske universitet. Det betyr at det er universitetet som har det overordnede ansvaret for hvordan opplysningene lagres og tilgjengeliggjøres.</p>
<p>Personvernombudet ved UiT Norges arktiske universitet kan kontaktes på personvernombud@uit.no</p>
<p>Du kan også ta kontakt med Datatilsynet eller Statens helsetilsyn dersom du opplever at opplysninger eller biologiske prøver ikke behandles i samsvar med helseregisterloven. § 23 til § 25.</p>
</body></document>
