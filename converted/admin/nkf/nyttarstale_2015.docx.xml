<document xml:lang="nob" id="no_id"><header><title/><genre code="admin"/><author><unknown/></author><year>2015</year><wordcount>395</wordcount><conversion_status type="standard"/><availability><license type="standard"/></availability><origFileName>/Users/thomas/Desktop/nyttårstale_2015.docx</origFileName><parallel_text xml:lang="fkv" location="uudenvuodensaarna_2015.docx"/><metadata><uncomplete/></metadata><version>XSLtemplate $Revision: 187360 $; file-specific xsl  Revision; common.xsl  $Revision: 154948 $; </version></header><body><p>Kvensk nyttårstale 2015</p>
<p>Kjære kvener!</p>
<p>Fjoråret var et aktivt, spennende og mangfoldig år. Vi har kjempet, fått noen seire og noen skuffelser.</p>
<p>Det var en stor skuffelse at regjeringen ikke vil løfte kvensk språk opp ett hakk i det Europeiske språkcharteret, til tross for at støtte til dette har kommet fra en temmelig stor gruppe støttespillere.</p>
<p>Det var også en stor skuffelse at de skal ødelegge en meget gammel tjæremile i Alta. Dersom de eldste kvenske kulturminner ikke har en verdi for myndighetene, gir de oss et signal om at kvensk kultur ikke har noen verdi!</p>
<p>La tjæremila leve!</p>
<p>I forrige uke var det julaften hos russerne, og også hos skoltesamene, våre søskenbarn i øst. Kvenenes krets av beslektede folk er stor: vi finner våre slektninger hos samene, karelerne og mange andre finsk-ugriske folk. Det gir oss styrke!</p>
<p>I året som har gått har samarbeidet mellom tornedalingene, lantalaiset og kvenene i Norge, Sverige og Finland blitt styrket.</p>
<p>Samarbeidet er viktig for språket, for kulturen og for kvenenes rettigheter. Vi kvener har aldri fått noe gratis. Enhver seier er et resultat av hardt arbeid. Vårt harde arbeid, og våre forfedres harde arbeid.</p>
<p>Uten alles innsats forsvinner vårt språk og kultur.</p>
<p>Heldigvis gjør mange mennesker mange plasser et stort arbeid for kvensk kultur.</p>
<p>Heldigvis er det kurser i kvensk og språkkafeer i mange bygder.</p>
<p>Heldigvis har vi viktige og store festivaler i Nord-Troms og i Børselv.</p>
<p>Heldigvis har vi Kvensk institutt, Halti kvenkultursenter, Storfjord språksenter, Ruijan Kaiku og Ruija museum.</p>
<p>Heldigvis har vi aktive og dyktige ungdommer, noen som har vært kvenske loser i videregående skoler i året som har gått.</p>
<p>Heldigvis har vi menn og kvinner som er språkforbilder i barnehager og mentorer for språkstudenter.</p>
<p>Tusen takk alle sammen!</p>
<p>2016 blir et år med nye utfordringer. I ny industri settes hensynet til nye arbeidsplasser opp mot hensynet til tradisjonsnæringer og kulturminner. Kvener opplever at deres mulighet til tradisjonell bruk av naturen stadig innskrenkes.</p>
<p>Vi har sett at verdien til kvenske kulturminner kraftig nedvurderes.</p>
<p>Vårt språk er nesten usynlig i media. Vi går inn i nok ett år der vi kvener alene strever med å ta vare på hjertespråket vårt, uten regjeringens forståelse for hvor dramatisk situasjonen er.</p>
<p>Men vi får også støtte, takk til dere som støtter oss!</p>
<p>Vi kvener er som løvetannen, vi er hardføre og overlever.</p>
<p>Sammen kan vi!</p>
<p>Godt nytt år alle sammen!</p>
</body></document>