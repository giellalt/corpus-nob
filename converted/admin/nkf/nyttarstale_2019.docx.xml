<document xml:lang="nob" id="no_id"><header><title/><genre code="admin"/><author><unknown/></author><year>2019</year><wordcount>596</wordcount><conversion_status type="standard"/><availability><license type="standard"/></availability><origFileName>/Users/thomas/Desktop/nyttårstale_2019.docx</origFileName><parallel_text xml:lang="fkv" location="uudenvuodensaarna_2019.docx"/><metadata><uncomplete/></metadata><version>XSLtemplate $Revision: 187360 $; file-specific xsl  Revision; common.xsl  $Revision: 154948 $; </version></header><body><p>Kvensk nyttårstale 2019</p>
<p>Kjære kvener og norskfinner!</p>
<p>Her bor mitt folk Is-hvite tinder speiler sin uforgjengelige tro i deres øyne Ta fra oss alt Brenn våre hytter ned! Vi setter atter garn lik Peter og fanger stimene av lys som lagres i hjertene Hvor, mørke, er din brodd?»</p>
<p>Den kvenske forfatteren Idar Kristiansen har satt ord på hvem vi er.</p>
<p>Mitt folk er det kvenske folket. Ett opprinnelig folk på Nordkalotten. Vi snakker av ett av de opprinnelige språkene. Kvensk språk, vårt språk eller vår finsk som mange sier, ble under fornorskingen nesten utryddet.</p>
<p>Vi er havets og fjellets folk. Skogens, vannenes og elvenes folk. Fiskere, jordbrukere, håndverkere, gruvearbeidere og smeder. Saunaelskere er vi alle sammen.</p>
<p>Det kvenske folket er vandrerne på Nordkalotten. <span type="quote">«Mitt folk av mange folk.»</span> Dette er våre grenseløse områder som i dag er delt opp i tre land: Sverige, Norge og Finland.</p>
<p>Vi har sett endringer i 2019, hvor unge over hele verden har tatt til gatene for klima og miljø. Ungdom forteller oss at vi må forstå hvor alvorlig situasjonen er.</p>
<p>Når vi vil legge om kursen for naturen og klimaet kan vi lære av våre forfedre. Vi har en arv som i dag er aktuell som vi kan være stolt av: Nøysomhet og gjenbruk. Vi har ikke brukt opp ressursene, men skogene, elvene og myrene har vi kunnet gi videre til nye generasjoner.</p>
<p>FN mener stater må respektere og bevare nettopp slik tradisjonskunnskap og lytte til tradisjonelle samfunn om vår bruk av land og ressurser gjennom generasjonene, for en annen kunnskap og forståelse enn andre har.</p>
<p>Vi har blitt kalt det tause folket. Vår utfordring er å lære oss å si det vi vet, men som vi ikke har satt ord på. Sannhets- og forsoningskommisjonen vil frem til 2022 samle historier fra kvener, samer og skogfinner og granske fornorskingen og dens virkninger helt frem til i dag.</p>
<p>I fornorskingen så vi mørkets brodd, en mørketid. Hvordan helbreder vi oss?</p>
<p>En måte er å ta tilbake språket, en annen måte er å ta tilbake egen historie. Vi må ta tilbake sannheten om oss selv, hvem vi er. Den eier vi. Vi begynner med å si det til oss selv. Vårt språk og identitet er stimene av lys som vi samler sammen. Vi er et folk som tar i et tak. Til alle dere som står på for kvensk språk og kultur: Tusen takk for innsatsen!</p>
<p>Statsminister og andre politikere: At vi i Norge har et glemt og utrydningstruet språk er ikke deres skyld. Dette har dere arvet fra de som har regjert før. Men det er deres ansvar.</p>
<p>Mange kommuner og fylkeskommuner og mange statlige enheter tar nå tak sammen med oss kvener, men regjeringen henger etter.</p>
<p>Et demokrati kjennetegnes av måten det behandler sine minoriteter. Den rette måten er å lytte og å ta oss som likeverdige i beslutninger som angår oss. Et viktig bidrag her er opprettelsen et kvensk organ for konsultasjon. Kvensk språk må løftes, slik at tiltak for kvensk språk ikke lengre lever fra hånd til munn.</p>
<p>Folkene og språkene er en rikdom i vår moderne verden. På samme måte som vår jord trenger mangfold i flora og fauna, trenger bærekraftige kulturer mennesker som respekterer hverandre og ser verdien i andre.</p>
<p>De unges giv for natur-, språk- og kulturmangfold viser det er mulig. Det lover godt for 2020 og for fremtiden.</p>
<p>Idar Kristiansens dikt er for meg en hyllest til det kvenske og det som er opprinnelig og samtidig felles og nordnorsk.</p>
<p>Lyset, kraften, <span type="quote">«som lagres i hjertene»</span> blir sterkere jo mer vi deler.</p>
<p>Godt nytt år!</p>
</body></document>