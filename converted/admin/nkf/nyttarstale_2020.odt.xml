<document xml:lang="nob" id="no_id"><header><title/><genre code="admin"/><author><unknown/></author><year>2020</year><wordcount>839</wordcount><conversion_status type="standard"/><availability><license type="standard"/></availability><origFileName>/Users/thomas/Desktop/nyttårstale_2020.docx</origFileName><parallel_text xml:lang="fkv" location="uudenvuodensaarna_2020.odt"/><metadata><uncomplete/></metadata><version>XSLtemplate $Revision: 187360 $; file-specific xsl  Revision; common.xsl  $Revision$; </version></header>
<body>
<p><span type="quote">”Jeg valgte ikke språket, språket valgte meg”</span>, sa Alf Nilsen-Børsskog, Børselvs store forfatter. Jeg er hverken Børsskog eller forfatter, men det kvenske språket valgte også meg. Kvensk språk er mitt språk, selv om jeg enda lærer, selv om jeg ikke alltid vet hvordan jeg skal snakke, selv om jeg ikke alltid forstår. Språket valgte meg, men jeg må velge å bruke det språket jeg har. Det valget er mitt.</p>
<p>Dere barn, ungdom og voksne som lærer vårt språk: Takk! Takk for at dere gjør dette valget. Og, til dere språkformidlere: Takk for at dere gir språket videre.</p>
<p>Å lære et mindretallsspråk er en kilde til å forstå seg selv og mangfoldet i verden. Jeg har selv fått erfare at det å lære kvensk har gitt meg en større forståelse og dypere tilhørighet. Å lære seg kvensk er en stor oppgave, og det er slettes ikke bare lett og lystig!</p>
<p>Derfor er dere, som velger å bruke det kvenske språket, vår tids kvenske pionerer. Pionerer, som forteller oss at kvenene er her, her og nå, i historien og i fremtiden.</p>
<p>Sannhets- og forsoningskommisjonen skal ta et oppgjør med fornorskningspolitikken, og den urett som førtes mot kvener, samer og skogfinner i Norge. Alle kan bidra med sine historier for å hjelpe kommisjonen i sitt arbeid. Kvener har rett til å bidra til sannheten, men vi har også et ansvar for å bidra til forsoning. Det er alles ansvar.</p>
<p>Vi skal få forsvare oss mot urett, men vi skal også lytte når noen mener vi er urettferdige. Både som enkeltmennesker, som institusjoner og som folk. Fordi kvensk kultur alltid har vært en viktig del av den norske kulturen, hvor meningsbrytninger er et verktøy for rettferdighet.</p>
<p>Kvensaken vokste frem på 70- og 80-tallet da våre foreldre og besteforeldre begynte å protestere. Man godtok ikke lengre at vårt hjertespråk og vår kultur skulle gjemmes bort.</p>
<p>Takket være det utrettelige revitaliseringsarbeidet til våre kvenske pionerer, lever vi heldigvis nå i en tid hvor kvensk kultur og språk blir sett på som en berikelse og styrke. Tåken som tidligere lå over mange av de kvenske samfunnene er nå i ferd med å lette. Det gjør at vi igjen er stolte av å leve som kvener. Den samiske kunstneren Nils Aslak Valkeapää sa det så vakkert; Èn måte å takke livet på – er å være den man er.</p>
<p>Økende økonomiske forskjeller og usikkerheten i verden har og gitt næring til fiendebilder og bidratt til at det bygges murer der det skulle være dialog. Et felles fiendebilde kan forene grupper av mennesker med forskjellige verdier og bakgrunner. Det er lett å glemme hva vi kjemper for når vi blir opptatt av å kjempe mot noe. Og det er ingen selvfølge at vi ønsker forsoning og fred dersom konflikten er det eneste som gir oss samhold. Jeg håper forståelse og vennskap vil styrkes på tvers av grupper i det nye året. Vi behøver ikke flere murer.</p>
<p>Det har snart gått et år full av nye utfordringer for oss alle. Covid 19 har vist oss at samfunnet vårt er sårbart og at vi må utvikle og verne om de løsningene som beskytter alle individer i samfunnet. Fordi det som rammer deg, rammer også meg, det rammer oss alle. Pandemien gjør ikke forskjell på fattig og rik.</p>
<p>Smittefaren gjør at vi må holde avstand og finne andre måter å kommunisere og omgås på. Mange står uten arbeid og inntekt. Det skaper usikkerhet når vi mister rammene i livet vårt. Jeg håper vi i fellesskap kan finne løsninger som hjelper oss alle gjennom tiden frem mot en mer normal hverdag.</p>
<p>Kvenene vet hva det vil si å miste tilgangen til ressursgrunnlaget. Gjennom fornorskningen av kvenene ble jorden vår tatt fra oss. Kun de som snakket norsk fikk eie jord i Norge. Dette er fortsatt en utfordring for oss, og det er en global utfordring at noen få personer og selskaper eier ressursene alle mennesker er avhengig av. Klimaendringer kan øke behovet for å være selvforsynt i fremtiden. Naturressursene må da være tilgjengelige for fremtidige generasjoner.</p>
<p>Et spesielt år er omme. Vi blitt kjent med kommunikasjonsløsninger som gjør at vi kan samles på nett. Det har virkelig vært hyggelig å følge hvordan kvenene over hele landet har feiret Kvenfolkets dag, 17.mai, halloween og jul. Husker du at det var kvenflagg, kvendrakter og kvensk språk på NRKs 17.maisending? Ikke alene, men som del av Norges barns lykkeønskninger til nasjonen.</p>
<p>Selv om det er moro å bruke digitale hjelpemidler, endrer det ikke på det faktum at fysiske møter er viktige. På sommeren og høsten var det heldigvis et tidsrom da der var mulig å holde større arrangementer. I Porsanger fikk jeg være med på kvensk elvebåttreff, i Skibotn fikk jeg høre folkemusikk og i Vadsø ble jeg kjent med kvensk språk, mat og kultur under Kvenfestivalen. Alle slike aktiviteter i lokalsamfunnene gjør vårt språk og kultur relevant og levende.</p>
<p>Jeg ser frem til en ny vår for kvenfolket, og ønsker med dette alle våre venner i Norge og Norden et riktig godt nytt år.</p>
</body></document>
