<document xml:lang="nob" id="no_id"><header><title/><genre code="admin"/><author><unknown/></author><year>2017</year><wordcount>664</wordcount><conversion_status type="standard"/><availability><license type="standard"/></availability><multilingual><language xml:lang="nob"/><language xml:lang="dan"/></multilingual><origFileName>/Users/thomas/Desktop/nyttårstale_2017.docx</origFileName><parallel_text xml:lang="fkv" location="uudenvuodensaarna_2017.docx"/><metadata><uncomplete/></metadata><version>XSLtemplate $Revision: 187360 $; file-specific xsl  Revision; common.xsl  $Revision$; </version></header><body><p>Kvensk nyttårstale 2017</p>
<p>«Kjære kvener og norskfinner!</p>
<p xml:lang="dan">Hver nytårkveld du vil blandt kvæner se for hyttens dør de små og ganske unge; de står derude i den kolde sne, mens nordlysbuen skyder spids og tunge; de står og stirrer under strålevæld, for himlen spår dem noget denne kveld.</p>
<p>Dette er første vers på et dikt av Ellisif Wessel, forfatter, redaktør, og fotograf med virke i Sør-Varanger rundt 1900.</p>
<p>Diktet handler om kvenske barns tro på stjernehimmelens løfter om en god multehøst.</p>
<p>Hennes arbeid har gitt oss kunnskap om datidens kvener, skoltesamer og andre folkeslag i Varangerområdet, med hverdag, fattigdom, arbeid og fest.</p>
<p>Hun var en pioner i arbeiderbevegelsen, og hennes engasjement ble vekket av den sosiale nøden hun så etter at gruvene til AS Sydvaranger startet opp, der også mange kvener jobbet. Hun er et forbilde for alle som jobber for likeverd, et symbol for styrken til å reise seg og stå på for sine rettigheter.</p>
<p>Året som har gått ble året da kvenene reiste seg. Slik har 2017 blitt beskrevet.</p>
<p>Da vi gikk inn i 2017 var det klart at det ville bli et jubileumsår: Jubileet Tråante for 100 år med arbeid for samiske rettigheter. Finlands 100 år med selvstendighet, og kvenene feiret i desember at det er 30 siden vår landsdekkende organisasjon Norske Kveners Forbund – Ruijan Kveeniliito ble stiftet. Dette ble markert med et seminar i Tromsø som viste bredden i arbeidet for kvensk språk og kultur.</p>
<p>Det jobbes iherdig på mange fronter. Arbeidet med barn og unge er kanskje det aller viktigste. Ikke minst arbeidet i barnehagene med språkreir – som nå er utvidet til Nord-Reisa og med ønske om utvidelse til flere områder.</p>
<p>2017 har vært et år vi har jublet. Det kvenske folket har fått et felles flagg! En ny region i nord tar form og tar oppgaven med å styrke arbeidet for det kvenske. Det første Kvenspelet, Kvensk bibliotektjeneste, utstillingene Kven Connection og Yhessä – Yhdessä – Sammen, ja listen er lang.</p>
<p>Og i juni ble det vedtatt at en sannhetskommisjon skal nedsettes for gransking av fornorskingen. Aldri før i moderne tid har det kvenske folket blitt nevnt så mange ganger fra Stortingets talerstol.</p>
<p>Det er sterkt å høre Martin Kolberg som ledet arbeidet i Konstitusjons- og kontrollkomiteen frem mot et vedtak i Stortinget. Han har virkelig forstått hva dette handler om. Blant annet om loven som nektet folk å kjøpe jord om de ikke kunne norsk sier han: “Dette er apartheid! Det finnes ikke noe annet ord.»</p>
<p>Det kvenske folket og det samiske folket skal sammen med det norske folket granske fornorskingspolitikken som har satt så mange spor i enkeltmennesker og i de ulike gruppene. Det er ikke en prosess for å peke ut ofre eller peke ut enkelte skyldige, men gjennom felles forståelse for fortiden belyser vi samtiden og går klokere inn i fremtiden – sammen.</p>
<p>Fortsatt er det mange kvenske barn som ikke får lære om egen kultur, eget språk og egenhistorie i skolen.</p>
<p>Men så hører jeg om elever som med sikkerhet og styrke er bevisste deres rett til opplæring i kvensk, og at den brytes om de ikke får tilbudet fra kommunen de bor i.</p>
<p xml:lang="dan">Det er i Ellisif Wessels ånd.</p>
<p>Diktet til Ellisif Wessel avsluttes med at hun en høstdag ser de kvenske barna på vei hjem fra myrene med spann fulle av multebær. De er glade, og med sikker tro på stjernenes løfter.</p>
<p>Og hun avslutter:</p>
<p xml:lang="dan">Jeg mødte deres barneblik og så hvad aldrig før jeg vidste kunde hænde, – at i hvert øie havde himlen sat en stjerne fra hin klare nytårsnat.</p>
<p>Vi jobber for at gaven som det kvenske språket er, vår kultur og vår arv og som er gitt til oss fra våre forfedre skal gis videre også til de som ikke er født ennå. Og når vi ser styrken hos de unge som er så trygg på seg selv og på sine rettigheter, kan jeg tro på at stjernenes løfter vil bli oppfylt.</p>
<p xml:lang="dan">Godt Nytt År!»</p>
</body></document>
