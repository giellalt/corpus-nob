<document xml:lang="nob" id="no_id"><header><title/><genre code="admin"/><author><unknown/></author><wordcount>623</wordcount><conversion_status type="standard"/><availability><license type="standard"/></availability><multilingual/><origFileName>Veneziabiennalen 2022 nob.docx</origFileName><parallel_text xml:lang="sme" location="veneziabienalen_2022_sme.docx"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p><em type="italic">For første gang blir kun samiske kunstnere presentert i en nasjonal paviljong på Venezia-biennalen, og for første gang blir samene anerkjent som en nasjon i en paviljong. – Jeg er veldig stolt av at OCA og samiske kuratorer og kunstnere nå blir representert på Venezia biennalen, en av verdens viktigste kunstarenaer, sier sametingspresident Silje Karine Muotka (NSR). </em></p>
<p>De samiske kunstnerne Pauliina Feodoroff, Máret Ánne Sara og Anders Sunna, fra finsk, norsk og svensk side av Sápmi, skal forvandle den nordiske paviljongen til den samiske paviljongen på den 59. kunstbiennalen i Venezia 2022.</p>
<p>Forvandlingen til <em type="italic">The Sámi Pavilion </em>er en bekreftelse på samisk rett til autonomi i eget hjemland, og dermed fremhever kunstnerne sitt forhold til sitt hjemland, Sápmi. Kunstnerne problematiserer spørsmål som mange samer og andre urfolk reiser omkring selvbestemmelse, identitet, klimaendringer, retten til land og vann og avskoging. </p>
<p xml:lang="est"><em type="italic">Stolt president </em></p>
<p>Samisk parlamentarisk råd og Office for Contemporary Art Norway (OCA) er vertskap for åpningen av <em type="italic">The Sámi Pavilion </em>i Veneziabiennalen 21. april. Sametingspresident og nåværende president i Samisk Parlamentarisk Råd, Silje Karine Muotka holder tale. Fra Sametinget i Norge deltar også sametingsråd Maja Kristine Jåma og plenumsleder Tom Sottinen. Sametingspresident i Finland Tuomas Aslak Juuso og sametingspresident i Sverige Håkan Jonsson deltar også ved åpningen. </p>
<p>– Vårt mål er å se at de største kunstinstitusjonene også stiller ut samisk kunst som en del av kunstsamlingene de presenterer for store publikum, sier sametingspresident Muotka.</p>
<p>Utstillingen <em type="italic">The Sámi Pavilion </em>er kuratert av en gruppe bestående av samisk forsker og <em type="italic">duojár </em>Liisa-Rávná Finbog, samisk naturvokter og <em type="italic">duojár </em>Beaska Niillas og direktør i OCA Katya García-Antón, assistert av Martina Petrelli, Liv Brissach og Raisa Porsanger. OCA er hovedoppdragsgiver for den nordiske paviljongen i 2022. </p>
<p>Det er Dronning Sonja som åpner utstillingen <em type="italic">The Sámi Pavilion </em>21. april i Venezia. Dronningen vil også være til stede på en åpningsmottakelse for paviljongen samme kveld, som arrangeres av Samisk parlamentarisk råd og OCA. Artistene Emil Kárlsen og Hildá Länsman &amp; Lávre deltar med musikalske innslag under mottakelsen, og dette er et samarbeid med Riddu Riđđu-festivála. </p>
<p xml:lang="nno"><em type="italic">Sterkt signal om samisk kunstmuseum </em></p>
<p>En rekke samiske kunstorganisasjoner samt samiske institusjoner deltar på denne historiske begivenheten, blant annet Samerådet, Samisk kunstnerforbund (SDS) og Samisk senter for samtidskunst (SDG), samt RiddoDuottarMuseat (RDM), som holder på å jobbe med å få opp det nye samiske kunstmuseet.</p>
<p>– Vi mener dette er et sterkt signal om at det er på tide at det kommer på plass et samisk kunstmuseum dedikert til å gjøre samisk kunst tilgjengelig for samene og allmennheten for øvrig, sier sametingspresidenten.</p>
<p><em type="italic">Samisk kunst også i hovedutstillingen </em></p>
<p>I tillegg til <em type="italic">The Sámi Pavilion </em>, så vises samisk kunst også i årets hovedutstilling på Veneziabiennalen: <em type="italic">The Milk of Dreams, </em>som bringer sammen mer enn 200 kunstnere fra 58 land <em type="italic">. </em></p>
<p>De samiske kunstnerne Britta Marakatt-Labba og Aage Gaups kunst er valgt ut til hovedutstillingen. Britta Marakatt-Labba er tekstilkunstner, maler og grafiker. Aage Gaup var skulptør, billedhugger og grafiker. Han gikk bort i fjor, 78 år gammel. Dronning Sonja vil under sitt besøk også få en omvisning i årets hovedutstilling.</p>
<p xml:lang="som"><em type="italic">Aabaakwad </em></p>
<p>Som en del av det utvidede programmet til <em type="italic">The Sámi Pavilion </em>arrangeres også begivenheten <em type="italic">aabaakwad </em>2022 i Venezia fra 22. til 25. april. <em type="italic">Aabaakwad </em>er en internasjonal samling av urfolkskunstnere, kuratorer og tenkere, og kunstnerne og kuratorene av <em type="italic">The Sámi Pavilion </em>vil ha en fremtredende rolle her. Grunnleggeren av <em type="italic">aabaakwad </em>, Wanda Nanibush, er sammen med Brook Andrew internasjonale rådgivere for den samiske paviljongen. </p>
<p>De tre sametingspresidentene åpner <em type="italic">aabaakwad </em>fredag 22. april. </p>
<p>Den 59. kunstbiennalen i Venezia 2022 er åpen for publikum fra 23. april til 27. november.</p>
<p xml:lang="nno"><em type="italic">Les mer om The Sámi Pavilion: https://oca.no/thesamipavilion Les mer om aabaakwad: https://aabaakwad.com/homepage/ </em></p>
<p><em type="italic">For intervju eller spørsmål, kontakt sametingspresident Silje Karine Muotka (NSR), tlf. +47 984 87 576, silje.karine.muotka@samediggi.no </em></p>
</body></document>
