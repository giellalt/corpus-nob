<document xml:lang="nob" id="no_id"><header><title>Råd for koronahverdagen</title><genre code="admin"/><author><person firstname="" lastname="helsenorge.no" sex="unknown" born="" nationality=""/></author><year>2020</year><wordcount>933</wordcount><conversion_status type="standard"/><availability><license type="standard"/></availability><multilingual/><origFileName>https://helsenorge.no/koronavirus/rad-for-koronahverdagen?redirect=false</origFileName><parallel_text xml:lang="eng" location="life_in_the_time_of_corona.html"/><parallel_text xml:lang="sme" location="ravvagat_koronadilis.html"/><metadata><uncomplete/></metadata><version>XSLtemplate $Revision: 180635 $; file-specific xsl  Revision; common.xsl  $Revision$; </version></header>
<body>
<p>Råd for koronahverdagen - helsenorge.no</p>
<p>Hopp til hovedmeny</p>
<p>Hopp til innholdet</p>
<p xml:lang="dan">Min helse</p>
<p type="title" xml:lang="rmn">helsenorge.no</p>
<p type="title" xml:lang="pol">Meny</p>
<p type="title">Søk</p>
<p>Søk...</p>
<p>Søk...</p>
<p type="title" xml:lang="dan">Råd for koronahverdagen</p>
<list><p type="listitem" xml:lang="sme">Sámi</p>
<p type="listitem" xml:lang="eng">English</p>
</list><p>Unntakssituasjonen med Covid-19 begynner etter hvert å bli den nye hverdagen. Selv om vi nå åpner samfunnet gradvis, må vi innstille oss på at det unormale vil være normalen en god stund fremover.</p>
<p xml:lang="sme">Sidebilde</p>
<p xml:lang="nno">Helsedirektoratet / Eva Rustad de Brisis</p>
<p xml:lang="nno">Sideinnhold</p>
<p>Det kan være krevende å holde avstand til andre og stort sett holde seg hjemme. Noen føler seg ensomme, mens andre syns det er utfordrende å være tett på familien over tid. Både for dem som må jobbe hjemmefra, og dem som permitteres fra jobben, kan dagene bli ekstra tunge.</p>
<p>Det kan være nyttig for alle å gjøre noe aktivt for å ta vare på den psykiske helsen, så vel som den fysiske.</p>
<p type="title" xml:lang="nno">Tips til gode vaner som kan hjelpe oss gjennom koronahverdagen</p>
<p type="title">Sosial støtte og kontakt mellom mennesker er viktig</p>
<p>Hold kontakt med familie og venner via telefon eller skjerm.</p>
<p type="title" xml:lang="nno">Gjør mer av det som gjør deg glad</p>
<p>Gjør noe hyggelig alene, sammen med en venn, eller med familien. Det kan handle om alt fra å se en film, gå en tur, eller rydde i et skap. Benytt gjerne anledningen til å lære deg noe nytt. Les mer om små grep som kan styrke den psykiske helsa og livskvaliteten .</p>
<p type="title">Gå en tur eller gjør andre aktiviteter utendørs</p>
<p>Velg aktiviteter du liker og som lett kan gjennomføres. La aktiviteten bli en del av hverdagsrutinene, da er det lettere å få det gjort. Husk at du kan gjøre aktiviteter sammen med en venn eller nabo så lenge dere holder en meters avstand og unngår kollektivtransport så mye som mulig. Her finner du noen gode råd for å bli mer fysisk aktiv .</p>
<p type="title" xml:lang="nno">Oppretthold en god måltidsrytme, og spis sunt og variert</p>
<p>Et sunt og variert kosthold er viktig for trivsel og helse, fordi det bidrar til at immunforsvaret fungerer best mulig. Prøv å få i deg mye grønnsaker, frukt og bær, grove kornprodukter og fisk, og begrensede mengder bearbeidet kjøtt, rødt kjøtt, salt og sukker.</p>
<p>Les mer om å spise sunt og variert:</p>
<list><p type="listitem">Helsedirektoratets kostråd</p>
<p type="listitem">Hvordan sette sammen et sunt måltid</p>
</list><p>Mange i Norge er nå i fastemåneden ramadan.</p>
<list><p type="listitem">Les mer om ramadan og helse for konkrete råd, særlig i forbindelse med koronavirussykdommen covid-19.</p>
<p type="listitem">Ved private sammenkomster kan vi nå være maksimalt 20 personer samlet, så lenge vi holder én meter avstand mellom oss. Les mer om arrangementer her .</p>
</list><p type="title" xml:lang="dan">Vær kritisk til mirakelkurer og vis kildekritikk</p>
<p>Ved frykt og usikkerhet er det lett å bli fristet av historier om mirakelmat og kosttilskudd som sies å kunne kurere eller hjelpe mot sykdom. Ingen mat, drikke, tilskudd eller diett kan gi beskyttelse mot eller kurere infeksjoner med COVID-19. Vær kritisk til hvor informasjonen kommer fra og gå til troverdige kilder for oppdatert informasjon fra myndighetene. Mattilsynet har laget en egen artikkel med informasjon om at kosttilskudd ikke stopper koronavirus .</p>
<p type="title" xml:lang="nno">Oppretthold en god døgnrytme, og legg til rette for nok søvn</p>
<p>Det er lurt å stå opp til omtrent samme tid hver dag, også i helgen. Forsøk å få minst 30 minutter med dagslys hver dag.</p>
<p>Her finner du flere gode råd for bedre søvn .</p>
<p type="title" xml:lang="nno">Begrens inntaket av alkohol</p>
<p>Her kan du lese mer om alkohol og helse</p>
<p type="title">Tenker du på å slutte å røyke?</p>
<p xml:lang="nno">Her kan du lese mer om røykeslutt og få hjelp og støtte (slutta.no) .</p>
<p type="title">Forsøk å være raus med deg selv og andre</p>
<p>Den uforutsigbare og uvante situasjonen vi er i kan legge press på relasjoner og forhold. Aksepter at denne perioden kan være en belastning både for deg og de rundt deg. Prøv å ikke ha for store forventninger. Del opp dagen din, og sett deg mål underveis. Husk å legge inn pauser og gled deg over det du får til.</p>
<p type="title">Søk støtte hos andre – ikke vær redd for å be om hjelp</p>
<p>Når ting blir vanskelig og du trenger noen å snakke med, eller du er bekymret for en som ikke har det bra, finnes det noen du kan kontakte. Her er en oversikt over telefonnumre og chattjenester som kan hjelpe deg .</p>
<p type="title">Hvordan er det med sex og korona?</p>
<p>Man kan fortsatt ha sex med fast partner dersom begge er friske. Dersom man er syk med luftveissymptomer skal man holde avstand også til de nærmeste og da bør man ikke ha sex.</p>
<p>Det er ikke kjent per nå om koronaviruset smitter seksuelt. Koronaviruset smitter gjennom dråpesmitte og kan smitte ved kyssing dersom man har viruset. Ellers kan det smitte ved virus på hendene som så kommer i kontakt med slimhinner i nese og munn. Å vaske hendene er derfor et godt råd enten man har sex med seg selv eller andre.</p>
<list><p type="listitem">Nyt deg selv og egen kropp. Du er selv din tryggeste seksualpartner – onani vil ikke spre koronavirus. Vask sexleketøy godt både før og etter.</p>
<p type="listitem" xml:lang="swe">Nyt sex med fast partner.</p>
<p type="listitem">Hold deg helst til en partner og unngå tilfeldige partnere. Har du sex med flere, ha så få partnere som mulig. Unngå kyssing og oralsex. Dersom du allikevel har oralsex, bruk kondom/slikkelapp for å unngå spytt. Ikke del sexleketøy.</p>
<p type="listitem">Hvis du vanligvis treffer sexpartnere online, via sjekkeapper og lignende, kan du vurdere å ta en pause fra å møte personer fysisk. Videodating, sexting og chatrom kan være spennende alternativer. Husk nettvett!</p>
</list><p type="title">Følg smittevernrådene</p>
<p>Vi har blitt vant til å høre dem, men disse rådene er fortsatt veldig viktige for koronahverdagen:</p>
<list><p type="listitem">Vask hendene ofte og grundig</p>
<p type="listitem">Hold god avstand</p>
<p type="listitem">Hold deg hjemme hvis du er syk</p>
<p type="listitem">Følg anbefalingene fra helsemyndighetene</p>
</list></body></document>
