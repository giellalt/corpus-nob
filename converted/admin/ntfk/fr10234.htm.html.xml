<document xml:lang="nob" id="no_id">
  <header>
    <title/>
    <genre code="admin"/>
    <author>
      <unknown/>
    </author>
    <wordcount>1576</wordcount>
    <conversion_status type="standard"/>
    <availability>
      <free/>
    </availability>
    <submitter name="Kevin Brubeck Unhammer" email="unhammer@fsfe.org"/>
    <origFileName>http://www.ntfk.no/bibliotek/saker/2010/FR/FR10234.htm</origFileName>
    <parallel_text xml:lang="sma" location="fr10234_s.htm.html"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision: 154948 $; </version>
  </header>
  <body>
    <p>Sametinet - Høring av nye beregningsregler og tildelingskriterier for tospråklighetstilskuddet til kommuner og fylkeskommuner innforvaltningsområdet for samisk språk</p>
    <p>
      <em type="bold">Sak nr 10/234 </em>
    </p>
    <p>
      <em type="bold">Sametinget - Høring av nye beregningsregler og tildelingskriterier for tospråklighetstilskuddet til kommuner og fylkeskommuner innenfor forvaltningsområdet for samisk språk </em>
    </p>
    <p>Behandlet/ Behandles av</p>
    <p>Sted</p>
    <p>Møtedato</p>
    <p>Sak nr.</p>
    <p>Fylkesrådet i Nord-Trøndelag</p>
    <p>Fylkets Hus, Steinkjer</p>
    <p>30.11.2010</p>
    <p>10/234</p>
    <p><em type="bold">Saksbeh  </em> <em type="bold">:  </em></p>
    <p>Sigurd Kristiansen</p>
    <p>
      <em type="bold">Arkivsak:  </em>
    </p>
    <p>10/06889</p>
    <p>
      <em type="bold">Arkivkode:  </em>
    </p>
    <p>007</p>
    <p>
      <em type="bold"> </em>
    </p>
    <p>
      <em type="bold">Fylkesrådens innstilling til vedtak: </em>
    </p>
    <p>Fylkesrådet ber Sametinget ta særlig hensyn til de spesielle utfordringene i sørsamisk område når nye kriterier og fordelingsmodeller for tospråklighetstilskuddet skal innføres.</p>
    <p>Nye fordelingsmodeller må gjenspeile de særskilte utfordringene i sørsamisk område og ikke medføre redusert ressurstilgang til tospråklighetsarbeidet i Snåsa kommune og i Nord-Trøndelag fylkeskommune.</p>
    <p>Fylkesrådet ber videre om at tospråklighetsarbeidet i Nord-Trøndelag fortsatt kan fokusere på et bredt spekter av tiltak for utvikling og generell synliggjøring av sørsamisk språk og kultur.</p>
    <p>Det forutsettes videre at den egne avtalen mellom henholdsvis Sametinget og Nord-Trøndelag Fylkeskommune og Sametinget og Snåsa kommune gir åpning for reelle lokale tilpassninger som tilgodeser den særskilte situasjonen i sørsamisk område.</p>
    <p><em type="bold">Fylkesrådens vurdering </em>: </p>
    <p>Situasjonen i sørsamisk område er slik at det er helt nødvendig med ekstraordinær innsats for å ivareta sørsamisk språk og kultur.</p>
    <p>Gjennom ordningen med forvaltningsområde for samisk språk får Nord-Trøndelag Fylkeskommune og Snåsa kommune tilført tospråklighetsmidler fra Sametinget til dette arbeidet. For at ambisjonsnivået i tospråklighetsarbeidet skal opprettholdes er det viktig at ressurstilgangen ikke reduseres.</p>
    <p>Med bakgrunn i den sårbare situasjonen for sørsamisk språk og kultur bør tospråklighetsmidler fra Sametinget fortsatt kunne brukes til et vidt spekter av tiltak som fremmer og synliggjør sørsamisk språk og kultur i fylket.</p>
    <p>Mye av det konkrete språkutviklingsarbeidet skjer i lokalmiljøet i den enkelte kommune i forvaltningsområdet. I sørsamisk område har Snåsa kommune en spesiell utfordring i å etablere språktjenester og å skape bevissthet omkring sørsamisk kultur generelt. Det er derfor viktig at framtidig fordeling av tospråklighetsmidler gjenspeiler disse grunnleggende behovene og at kommunen tilføres ressurser som i det minste opprettholder dagens ambisjonsnivå i tospråklighetsarbeidet.</p>
    <p>Sametingsrådet foreslår at det etableres egne avtaler mellom Sametinget og den enkelte kommune og fylkeskommune i tospråklighetsarbeidet. Det forutsettes at disse avtalene gir åpning for reelle lokale tilpassninger som tilgodeser den særskilte situasjonen i sørsamisk område.</p>
    <p>Steinkjer, 23. november 2010</p>
    <p>Annikken Kjær Haraldsen fylkesråd for kultur (sign)</p>
    <p>
      <em type="bold">Saksutredning for fylkesrådet  </em>
    </p>
    <p>
      <em type="bold">Sammendrag </em>
    </p>
    <p>Det vises til fylkesrådsnotat  behandlet i Fylkesrådets møte 16.11.2010 angående Nord-Trøndelag Fylkeskommmunes  høringsuttalelse til Sametinget vedrørende forslag til <em type="italic">Nye beregningsregler og tildelingskriterier for tospråklighetstilskuddet til kommuner og fylkeskommuner innenfor forvaltningsområdet for samisk språk </em></p>
    <p>Vedlegg som følger saken som link:</p>
    <list>
      <p type="listitem">Vedtak i Snåsa kommunestyrets sak 72/10 av 25.11.2010, er ettersendt fylkesrådet ved mail  26.11.2010 som vedlegg til saken.</p>
    </list>
    <p>Utredning:</p>
    <p>
      <em type="bold">Innledning/bakgrunn </em>
    </p>
    <p>Nord-Trøndelag Fylkeskommune (NTFK) har sammen med Snåsa kommune vært del av forvaltningsområdet for samisk språk siden 1.1.2008. NTFK mottar i den forbindelse kr 1.2 mill pr år i såkalte tospråklighetsmidler fra Sametinget til utvikling og synliggjøring av sørsamisk språk og kultur i Nord-Trøndelag.</p>
    <p>Disse midlene brukes til 3 hovedtyper av tiltak:</p>
    <p>1. Interne tiltak i NTFK, inklusive ytre etater</p>
    <p>2. Tiltak i samarbeid med Snåsa kommune, blant annet språksentertiltak</p>
    <p>3. Støtte til eksterne tiltak og prosjekter etter søknad</p>
    <p>Sametingets tospråklighetsmidler er ment benyttet til konkret språkutvikling og etablering av funksjonell tospråklighet i fylkeskommunen. Etter avtale med Sametinget har NTFK vært fleksibel mhp  innhold i tospråklighetstiltak og vi har gitt støtte til et bredt spekter av tiltak og aktiviteter innen utvikling og generell synliggjøring av sørsamisk språk og kultur i fylket.</p>
    <p>Sametingets overføring av tospråklighetsmidler skjer to ganger pr år og er basert på rapporter, regnskap og aktivitetsplaner fra vår side. Disse rapporteringsrutinene har i de fleste kommuner og fylkeskommuner i forvaltningsområdet for samisk språk vært oppfattet som unødig rigide. Sametinget har derfor jobbet med nye rutiner og kriterier for tildeling og rapportering av tospråklighetsmidlene.</p>
    <p>Nord-Trøndelag Fylkeskommune samarbeider nært med Snåsa kommune i tospråklighets-arbeidet  og høsten 2010 har også Røyrvik kommune søkt om å bli tospråklighetskommune under ordningen med forvaltningsområde for samisk språk. Om og når Røyrvik kommune blir del i dette arbeidet vil først bli avklart i 2011.</p>
    <p>
      <em type="bold">Saksframstilling/problemstillinger </em>
    </p>
    <p>Sametingsrådet legger nå fram til høring – <em type="italic">Nye beregningsregler og tildelingskriterier for tospråklighetstilskuddet til kommuner og fylkeskommuner innenfor forvaltningsområdet for samisk språk </em>. Høringsfrist for innspill er 1. desember, og Sametingets plenum vil behandle de nye beregningsreglene og tildelingskriteriene i februar 2011. Virkningsdato for de nye reglene forventes å bli 1.1.2012. </p>
    <p>Fra kostnadsstyrt til målstyrt modell:</p>
    <p>Sametingets tildelingskriterier er i dag kostnadsstyrt og det rapporteres på tall og til dels på hvilke tiltak kommuner og fylkeskommuner har gjennomført. Ved innføring av en ny, målstyrt modell vil rapporteringen fokusere på hvilke mål som skal oppnås i forhold til betjening av befolkningen  og utvikling av det samiske språket.</p>
    <p>Sametinget er klar over at situasjonen for språkutvikling er forskjellig fra kommune til kommune og fra fylkeskommune til fylkeskommune. Det er stor forskjell på situasjonen i Finnmark hvor samisk i noen kommuner er førstespråket, og i Nord-Trøndelag hvor arbeidet med tospråklighet er i startfasen og har fokus på synliggjøring av sørsamisk språk og kultur.</p>
    <p>Sametinget vil gjennom de nye tildelingskriteriene og rapporteringskravene ta hensyn til disse forskjellene. Det vil derfor bli inngått egne avtaler mellom Sametinget og hver enkelt kommune/ fylkeskommune som sikrer individuell tilpassning av kriterier og krav.</p>
    <p>Tredelt tilskudd: Sametingsrådet foreslår at den nye ordningen med tildeling av tospråklighetsmidler blir tredelt:</p>
    <p>1: Basisdel.</p>
    <p>Et basistilskudd på 45 % av fylkeskommunenes andel av tospråklighetsmidlene. Denne delen av tilskuddet skal bekoste den generelle merkostnaden fylkeskommunen har ved betjening på to språk. Basistilskuddet skal være rammen som legges til grunn for at man skal kunne drive med betjening på samisk både skriftlig og muntlig.  Sametinget vil ikke kreve regnskapsrapporter for denne delen av tilskuddet.</p>
    <p>2: Betjeningsdel.</p>
    <p>I denne delen av tilskuddet ligger arbeidet med selve betjeningen av befolkningen på samisk i de forvaltningskommunene som ligger i den respektive fylkeskommune. Betjeningsdelen skal utgjøre 35 % av den totale potten for tospråklighetstilskuddet til fylkeskommunene. Beløpet blir fordelt på antall kommuner innenfor forvaltningsområdet for samisk språk, og deretter fordelt til de respektive fylkeskommuner. Sametinget vil ikke kreve regnskaps-rapporter  for denne delen av tilskuddet.</p>
    <p>3: Utviklingsdel.</p>
    <p>Dagens  tilskuddsordning  vektlegger ikke tilbud om språktiltak til innbyggerne. Det foreslås derfor å innføre en utviklingsdel som utgjør 20 % av tospråklighetstilskuddet til fylkeskommunene. Utviklingstilskuddet kan brukes på reelle språktiltak i hele fylket og er ikke øremerket kommuner som er med i forvaltningsområdet for samisk språk. For utviklingsdelen av tilskuddet vil det være krav om at rapportering til Sametinget også inkluderer regnskap.</p>
    <p>Gjennomføring av ny ordning:</p>
    <p>Sametinget regner 2011 som et overgangsår der tildelingen av tospråklighetsmidler blir på samme nivå som i 2010 for kommuner og fylkeskommuner i forvaltningsområdet for samisk språk. Fra 2012 vil det bli en endring i tildelingen alt etter hvordan de nye kriteriene slår ut for den enkelte kommune eller fylkeskommune. En foreslått ny beregningsmodell fra Sametinget tyder på at tospråklighetstilskuddet til NTFK kan bli noe redusert fra 2012, men her er det vanskelig å være eksakt pga at utviklingsdelen av tilskuddet avhenger av innrapportert aktivitet. En innlemming av Røyrvik kommune i forvaltningsområdet for samisk språk vil antas å medføre en økning av tospråklighetstilskuddet til NTFK fra Sametinget.</p>
    <p type="title">Konsekvenser</p>
    <p>Dagens ordning med fordeling og rapportering av tospråklighetsmidler kan virke noe uklar når det gjelder hva midlene konkret kan benyttes til. Den nye ordningen som nå foreslås vil være mer strukturert og ikke minst vil egne avtaler mellom Sametinget og hver fylkeskommune være en positiv endring. En slik avtale vil gjøre det mulig for oss å få aksept fra Sametinget på hvilke konkrete tiltak vi bør prioritere i vårt fylke, hvilke suksesskriterier vi skal benytte og hvordan vi best kan rapportere gjennomført aktivitet og bruk av midler.</p>
    <p>Sametingets forslag til beregningsmodell for størrelsen på tilskudd fra 2012 <em type="italic">kan </em>medføre en reduksjon i den årlige tildelingen av tospråklighetsmidler til NTFK, men her er det opp til oss selv å initiere språkutviklingstiltak slik at utviklingsdelen av tilskuddet blir så stor som mulig. Slik vi tolker de nye kriteriene, beregningsmodellen og den nye ordningen med en egen avtale med Sametinget, vil NTFK kunne få en tildeling som gjenspeiler aktivitetsnivå og reelt behov. </p>
    <p>Snåsa kommune vil behandle Sametingets høring i kommunestyret den 25.11.10. Fra administrasjonens innstilling til høringsuttalelse framgår det at Snåsa kommune støtter Sametingets forslag til tredeling av framtidige tilskudd, men kommunen er kritisk til hvordan beregningsmodellen slår ut for Snåsa, en kommune med liten befolkning og som er i starten på etablering av tospråklighet. Snåsa kommune frykter at de nye kriteriene vil føre til en reell reduksjon i tilskudd og dermed også medføre en uønsket nedjustering av ambisjonene om å styrke og utvikle sørsamisk språk og kultur i kommunen.</p>
    <p>
      <em type="bold">Konklusjon </em>
    </p>
    <p>Sametinget har signalisert forståelse for at arbeidet med tospråklighet i Nord-Trøndelag fortsatt har behov for å fokusere på mer enn bare konkrete språktiltak. Vårt videre arbeid i forvaltningsområdet for samisk språk vil derfor fortsatt legge vekt på tiltak for generell bevisstgjøring og synliggjøring av sørsamisk språk og kultur i Nord-Trøndelag.</p>
    <p>Forslaget til nye kriterier, prosedyrer og modell for tilskuddsberegning  for tospråklighetsmidlene vurderes å være et greit utgangspunkt for Nord-Trøndelag Fylkeskommunes videre arbeid med sørsamisk språk og kultur innenfor egen organisasjon og i samarbeid med kommuner og publikum i Nord-Trøndelag.</p>
    <p>Det er viktig at det sørsamiske området totalt sett tilføres de ressurser som er nødvendig for at ambisjonene om nødvendig utvikling av sørsamisk språk kan videreføres.</p>
    <p>Situasjonen for Snåsa kommune i tospråklighetsarbeidet og det konkrete språkarbeidet som skjer i regi av kommunen er viktig også for NTFK. De sentrale momenter i Snåsa kommunes høringsuttalelse vil derfor bli kommentert i vårt svarbrev til Sametinget.</p>
    <p>---</p>
  </body>
</document>
