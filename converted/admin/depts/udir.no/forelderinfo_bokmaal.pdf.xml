<document xml:lang="nob" id="no_id"><header><title>Informasjon til barnehageforeldre</title><genre code="admin"/><author><person firstname="" lastname="Udir" sex="unknown" born="" nationality=""/></author><year>2020</year><wordcount>407</wordcount><conversion_status type="standard"/><availability><license type="standard"/></availability><origFileName>https://www.udir.no/globalassets/filer/kvalitet-og-kompetanse/korona/forelderinfo_bokmaal.pdf</origFileName><parallel_text xml:lang="eng" location="forelderinfo_engelsk.pdf"/><parallel_text xml:lang="nno" location="forelderinfo_nynorsk.pdf"/><parallel_text xml:lang="sma" location="forelderinfo_sorsamisk.pdf"/><parallel_text xml:lang="sme" location="foreldreinfo_nordsamisk.pdf"/><metadata><uncomplete/></metadata><version>XSLtemplate $Revision: 180635 $; file-specific xsl  Revision; common.xsl  $Revision$; </version></header>
<body>
<p><em type="bold">Informasjon til barnehageforeldre </em></p>
<p>Før barnehagene ble stengt i Norge ble det ikke registrert noe kjent smittespredning blant barn i barnehager. Sammenliknet med voksne er få barn identifisert som smittet i Norge og verden for øvrig. Barn og unge har så langt vist å ha svært lav risiko for alvorlig sykdom med koronavirus.</p>
<p>Dette er lavere enn for andre luftveissykdommer som barn kan rammes av, for eksempel influensa og RS-virus.</p>
<p><em type="bold">Det er trygt for barn å gå i barnehagen </em></p>
<p type="listitem">For å begrense smitte har vi nå satt i gang en rekke tiltak i barnehagen. I perioden framover vil vi være ekstra nøye med å sikre godt smittevern. Dette avhenger av at vi alle gjør en innsats og følger de nye rådene. I barnehagen vil vi være spesielt opptatt av å:</p>
<p type="listitem">vaske hender og følge opp barna slik at de lærer gode rutiner for håndvask</p>
<p type="listitem">ha godt renhold i barnehagen</p>
<p type="listitem">vaske leker jevnlig</p>
<p type="listitem">være ekstra mye ute med barna i tiden framover</p>
<p type="listitem">ha mindre grupper av barn som er sammen med faste ansatte</p>
<p><em type="bold">Barnehagen skal fremdeles gi omsorg til barna </em></p>
<p>Vi skal fremdeles ivareta barnas behov for fysisk omsorg og sørge for at alle barn opplever trygghet, tilhørighet og trivsel i barnehagen. Kos og trøst er fortsatt viktig for barna.</p>
<p><em type="bold">Hvis barnet ditt ikke føler seg bra </em></p>
<p>Har barnet ditt symptomer på sykdom, også milde symptomer, skal dere ikke møte i barnehagen.</p>
<p>Det er ekstra viktig nå at barna er hjemme i minst ett døgn etter at de har blitt symptomfrie. Foreldre som har luftveissymptomer, skal ikke følge eller hente barn i barnehagen. Har foreldre eller noen andre i husstanden fått påvist sykdom med koronavirus, skal dere heller ikke møte i barnehagen.</p>
<p>Hvis barnet blir dårlig i barnehagen, må dere hente barnet så fort det lar seg gjøre.</p>
<p><em type="bold">Foreldre skal helst ikke bli med inn i barnehagen </em></p>
<p>Vi prøver så langt det lar seg gjøre å ta imot barna ute. Barn bør ha uteklær når de møter i barnehagen.</p>
<p><em type="bold">Ikke ta med leker hjemmefra </em></p>
<p>Barna skal ikke ta med egne leker hjemmefra. Hvis barnet ditt har en egen kosebamse for å sove, kan dere ta med denne. Men det er ekstra viktig at denne ikke deles med andre barn i barnehagen.</p>
<p>Håndvask er like viktig hjemme som i barnehagen. Vask hendene før dere kommer i barnehagen, og med en gang dere kommer hjem.</p>
<p>Vi oppfordrer at barna omgås få andre barn på fritiden, og at lek helst foregår ute.</p>
</body></document>
