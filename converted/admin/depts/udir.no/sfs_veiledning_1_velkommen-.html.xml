<document xml:lang="nob" id="no_id"><header><title/><genre code="admin"/><author><unknown/></author><wordcount>525</wordcount><conversion_status type="standard"/><availability><free/></availability><submitter name="Kevin Brubeck Unhammer" email="unhammer@fsfe.org"/><multilingual><language xml:lang="nob"/></multilingual><origFileName>http://veiledninger.udir.no/Samisk%20som%20f%f8rstespr%e5k/www.udir.no/Lareplaner/Veiledninger-til-lareplaner/Revidert-2013/Veiledning-til-lareplan-i-Samisk-som-forstespra/Samisk-som-forstesprak-Nordsamisk/Artikler-utenfor-hoyremeny/Velkommen-/index.html</origFileName><parallel_text xml:lang="sme" location="sfs_veiledning_1_velkommen-som-bruker-.html"/><parallel_text xml:lang="smj" location="sfs_veiledning_1_buorisboah.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision: 154948 $; </version></header><body><p>Udir.no - Velkommen som bruker av veiledning til læreplan for samisk som førstespråk, samisk 1</p>
<p type="title">Velkommen som bruker av veiledning til læreplan for samisk som førstespråk, samisk 1</p>
<p>Hovedinnhold</p>
<p><em type="bold">Veiledningen er laget med tanke på alle elever som har opplæring i samisk som førstespråk, uavhengig av hvor i Norge de bor. </em></p>
<p>Den gir konkrete råd om og eksempler på hvordan læreren kan arbeide med læreplanen i samisk som førstespråk – samisk 1. Læreren tilpasser undervisningen til lokale forhold.</p>
<p>Veiledningen dekker ikke alle kompetansemålene, men tar utgangspunkt i noen kompetansemål og viser noen undervisningsopplegg som læreren kan tilpasse også til andre kompetansemål. I veiledningen er det eksempler på hvordan læreren kan arbeide med hovedområdene <em type="italic">Skriftlig kommunikasjon </em>og <em type="italic">Tradisjonell kunnskap </em>. </p>
<p>I læreplanen for samisk som førstespråk er det kompetansemål etter grunnskolens 2., 4., 7., og 10. årstrinn, i videregående opplæring etter Vg1, Vg2 og Vg3 i studieforberedende utdanningsprogram, og etter Vg1 og Vg2 i yrkesfaglige utdanningsprogram. Veiledningen følger de samme trinnene som i læreplanen. Derfor er det ikke undervisningsopplegg for hvert årstrinn, men hvert undervisningsopplegg kan tilpasses det aktuelle årstrinnet når det skal gis opplæring i temaet etter skolens lokale læreplan.</p>
<p>Tidsbruken som nevnes i eksemplene, er et anslag/forslag. Læreren vurderer dette ut fra formål og behov. Hvor lang tid læreren velger å bruke på hvert undervisningsopplegg, avhenger blant annet av i hvor stor grad andre fag trekkes inn.</p>
<p>Eksemplene på undervisningsopplegg viser blant annet hvordan kompetansemålene kan konkretiseres i læringsmål.</p>
<p>I veiledningen blir det lagt vekt på tilpasset opplæring , variasjon av arbeidsmåter, integrering av de grunnleggende ferdighetene og underveisvurdering .</p>
<p>Vurdering og veiledning skal gi elevene interesse for faget, motivere dem til å arbeide med faget og gi retning for arbeidet. Gjennom underveisvurdering får eleven, læreren og foreldre/foresatte kunnskap om elevens arbeid, læring, resultater og utvikling.</p>
<p>Erfaring viser at elevene lærer best når de</p>
<list><p type="listitem">forstår hva de skal lære, og hva som forventes av dem</p>
<p type="listitem">får tilbakemelding om hvordan de lykkes med arbeidet</p>
<p type="listitem">får råd om hvordan de kan forbedre resultatene og utvikle seg faglig</p>
<p type="listitem">får delta aktivt i vurderingsarbeidet</p>
<p type="listitem">opplever at de har en trygg læringssituasjon</p>
</list><p>Les mer om dette i veiledningen til lokalt arbeid med læreplaner .</p>
<p>I yrkesfaglige utdanningsprogram er timetallet i samiskfaget mindre enn i Vg1 og Vg2 studieforberedende utdanningsprogram. Dette må læreren ta hensyn til når han eller hun lager undervisningsopplegg.</p>
<p type="title">Kort om undervisningsoppleggene for hovedområdene</p>
<p>I hovedområdet Skriftlig kommunikasjon er lesing og skriving i sentrum. Lesing og skriving er parallelle prosesser i opplæringen. Elevene skal lese og lytte til andres tekster. De skal oppleve, vurdere og forstå, og de skal kunne kommunisere skriftlig med andre.</p>
<p>Hovedområdet Tradisjonell kunnskap omhandler språkutvikling. Her inngår tradisjonell begrepsbruk og uttrykksmåter. Elevene lærer gjennom aktiv deltakelse om fortid, nåtid og framtid.</p>
<p>Samisk fortellertradisjon, samiske joiker, sanger og salmer, ordtak og diiddat/dijda 1 er sentrale elementer. Til dette hovedområdet hører også verdier, for eksempel slektstilhørighet og birgejupmi/bierggim/bïerkenidh 2 .</p>
<p>1. <span type="quote">"Diidat/dijda – folketro (tradisjoner, skikker, leveregler) om hvordan håndtere ulike situasjoner og fenomener i dagliglivet"</span> (Kilde: Læreplan i samisk som førstespråk – Samisk 1.) 2. <span type="quote">"Birgejupmi/bierggim/bïerkenidh - det å klare seg, berge seg med, mestre"</span> (Kilde: Læreplan i samisk som førstespråk – Samisk 1.)</p>
</body></document>