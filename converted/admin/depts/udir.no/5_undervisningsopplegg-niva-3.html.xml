<document xml:lang="nob" id="no_id">
  <header>
    <title/>
    <genre code="admin"/>
    <author>
      <unknown/>
    </author>
    <wordcount>973</wordcount>
    <conversion_status type="standard"/>
    <availability>
      <free/>
    </availability>
    <submitter name="Kevin Brubeck Unhammer" email="unhammer@fsfe.org"/>
    <multilingual>
      <language xml:lang="nob"/>
    </multilingual>
    <origFileName>http://veiledninger.udir.no/Samisk%20andrespr%e5k/www.udir.no/Lareplaner/Veiledninger-til-lareplaner/Revidert-2013/Samisk-som-andrespraak/Samisk-andrespraak-bokmaal/tabell-samisk/Undervisningsopplegg-Niva-3/index.html</origFileName>
    <parallel_text xml:lang="sma" location="5_undervisningsopplegg-niva-3.html"/>
    <parallel_text xml:lang="sme" location="5_undervisningsopplegg-niva-3.html"/>
    <parallel_text xml:lang="smj" location="5_undervisningsopplegg-niva-3.html"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision: 154948 $; </version>
  </header>
  <body>
    <p>Udir.no - Undervisningsopplegg: Nivå 3</p>
    <p type="title">Undervisningsopplegg: Nivå 3</p>
    <p>Hovedinnhold</p>
    <p>
      <em type="bold">Her finner læreren eksempler på hvordan han eller hun kan arbeide med kompetansemål på nivå 3. </em>
    </p>
    <p>Her vises hvordan kompetansemål konkretiseres i læringsmål, innhold og arbeidsmåter, hvordan grunnleggende ferdigheter integreres og hvordan undervisningen kan tilpasses enkelteleven. Vurdering underveis og språkdomener er en del av opplegget.</p>
    <p><em type="italic">Forkunnskaper </em>Elevene kan allerede begrep om vanlig hverdagsmat på samisk og kan delta i samtaler om hverdagsmat. </p>
    <p type="title">Kompetansemål</p>
    <p>
      <em type="italic">Muntlig kommunikasjon </em>
    </p>
    <p>
      <em type="italic">Mål for opplæringen er at eleven skal kunne </em>
    </p>
    <list>
      <p type="listitem">delta i samtaler om dagligdagse situasjoner</p>
    </list>
    <p>
      <em type="italic">Bevissthet om språk og kultur </em>
    </p>
    <p>
      <em type="italic">Mål for opplæringen er at eleven skal kunne </em>
    </p>
    <list>
      <p type="listitem">bruke begrep om mat, råvarer og matlaging og samtale om samisk mat</p>
    </list>
    <p>Undervisningsopplegget dekker ikke alltid hele kompetansemål. Kompetansemålene er konkretisert i læringsmål. Læringsmålene er et steg mot oppnåelsen av kompetansemålene.</p>
    <p>Vis alle</p>
    <p type="title">Læringsmål</p>
    <p>Elevene skal kunne delta i samtaler om dagligdagse situasjoner i sin egen hverdag, for eksempel om kjæledyr, nyttedyr, mat, råvarer, matlaging og samisk mat.</p>
    <p>Elevene skal altså kunne:</p>
    <list>
      <p type="listitem">forstå og bruke samiske betegnelser på kjæledyr og nyttedyr og bruke ulike samiske navn på dem</p>
      <p type="listitem">fortelle, synge, joike og/eller samtale om egne og andres kjæledyr og nyttedyr</p>
      <p type="listitem">samtale om ulike råvarer, som for eksempel kjøtt, fisk og bær, og om noen samiske matretter og hvordan de lages</p>
      <p type="listitem">samtale om hvordan råvarene har vært brukt tradisjonelt og eventuell om ny bruk av råvarene</p>
    </list>
    <p>Læreren bør skrive læringsmålene for eksempel i ukeplanen eller periodeplanen og informere elevene og hjemmet om disse i god tid før opplegget starter. De ulike læringsmålene må komme klart fram, og elevene må kunne bruke dem i egenvurderingen sin.</p>
    <p type="title">Læringsaktiviteter</p>
    <p><em type="italic">Praktiske gjøremål </em>Elevene kan ta med seg kjæledyrene sine i forbindelse med en utedag eller invitere familie/venner med kjæledyr til en slik dag. </p>
    <p>Elevene lager to lokale matretter. Bak for eksempel samiske hellebrød, plukk bær eller bruk fisk eller kjøtt. Om mulig kan elevene invitere besteforeldre og/eller andre eldre med på gjennomføringa. La elevene beskrive matlagingen og vurdere maten underveis.</p>
    <p type="title">Eksempler på andre læringsaktiviteter</p>
    <list>
      <p type="listitem">Elevene skriver logg om egne eller andres kjæledyr og forteller hverandre på samisk om det de har skrevet.</p>
      <p type="listitem">Lag spillekort med bilde og navn på kjæledyr. Kortene kan lamineres. Eksempel på spill kan være bilde- og navnelotto. Alternativt kan poenget være at den som kan uttale for eksempel katt, hund eller hest, får beholde kortet. Den eleven som får flest kort, vinner spillet.</p>
      <p type="listitem">Lag samisk etegilde på skolen, for eksempel på Samefolkets dag. Dette krever samarbeid med andre klasser, lærere og ledelsen på skolen og med foreldre og samiske mateksperter.</p>
    </list>
    <p>Elevene kan prøve å huske betegnelser og navn på for eksempel kjæledyr og nyttedyr. Lag gjerne et skjema som elevene kan fylle ut hjemme i samarbeid med foreldre og andre slektninger. Be elevene om å henge opp skjemaet på en strategisk plass hjemme. Heng opp en kopi av skjemaet på skolen. La elevene <span type="quote">”høre”</span> hverandre om innholdet i skjemaet, f.eks. <span type="quote">”beana-vielppis- Čebo- Cugo”</span>.</p>
    <p type="title">Vurdering</p>
    <p>Elevene kan skrive logg som egenvurdering eller til å kommunisere med læreren uten at noen andre får lese vurderingen. Dette kan skrives på førstespråket.</p>
    <p>
      <em type="italic">Eksempel 1 </em>
      <em type="italic">Logg </em>
    </p>
    <p>Beskriv arbeidet.</p>
    <list>
      <p type="listitem">Hva fikk jeg til?</p>
      <p type="listitem">Hva var vanskelig?</p>
      <p type="listitem">Brukte jeg andre måter å uttrykke meg på?</p>
      <p type="listitem">Hvordan kan jeg gjøre det neste gang?</p>
      <p type="listitem">Mål for neste tema er: ....</p>
    </list>
    <p><em type="italic">Eksempel 2 </em>Elevene krysser av for de læringsmålene de mestrer. </p>
    <p>Dette må jeg lære for å nå læringsmålene:</p>
    <p>
      <em type="bold">Jeg kan dette litt: </em>
    </p>
    <p>Dato</p>
    <p><em type="italic">Jeg kan dette godt: </em>Dato </p>
    <p>ord og uttrykk som er nyttige å kunne når jeg snakker om:</p>
    <list>
      <p type="listitem">kjæledyr og nyttedyr</p>
      <p type="listitem">samiske matretter og ulike råvarer</p>
      <p type="listitem">forskjell på kjæledyr og nyttedyr</p>
    </list>
    <p>formidle kunnskap om:</p>
    <list>
      <p type="listitem">kjæledyr og nyttedyr</p>
      <p type="listitem">matretter og råvarer</p>
    </list>
    <p>bruke andre måter å utrykke meg på:</p>
    <list>
      <p type="listitem">bruke kropp og hender</p>
      <p type="listitem">finne andre ord</p>
      <p type="listitem">kombinere et ord med et annet</p>
      <p type="listitem">gjøre om norske ord</p>
      <p type="listitem">stille spørsmål om noe er uklart</p>
      <p type="listitem">rette meg selv</p>
    </list>
    <p>holde en samtale i gang:</p>
    <list>
      <p type="listitem">uttrykke meg uten å måtte lete etter ord for ofte</p>
      <p type="listitem">bruke hele og forståelige setninger</p>
      <p type="listitem">avslutte en samtale</p>
    </list>
    <p type="title">Tilpasset opplæring</p>
    <p>Når det gjelder matlaging og baking, kan selvstendighetsgraden for elevenes aktiviteter i forhold til de ulike alderstrinnene variere. Det er mulig å samarbeide med fag som <em type="italic">Naturfag </em>og <em type="italic">Mat og helse </em>. Men fokus skal være på hvordan elevene bruker språket. </p>
    <p type="title">Grunnleggende ferdigheter</p>
    <p><em type="italic">Å kunne uttrykke seg skriftlig og muntlig: </em>Elevene kan skrive ord og uttrykk for kjæledyr, nyttedyr og samisk mat og råvarer. Når elevene jobber med matlaginga i praksis, kan de fortelle hva de gjør etter hvert, både til hverandre og til læreren. De kan beskrive matens utseende, smak og lukt. </p>
    <p><em type="italic">Å kunne lese: </em>Elevene skal kunne lese ord og uttrykk og hele setninger om hva man gjør når man har kjæledyr og nyttedyr og når man lager mat. </p>
    <p><em type="italic">Å kunne regne: </em>La elevene regne ut hva det koster å ha et kjæledyr. De kan lage et budsjett for matlaginga på skolen og det som en familie forbruker til mat på en uke. </p>
    <p><em type="italic">Å kunne bruke digitale verktøy: </em>La elevene bruke internett og lete opp de samiske begrepene på dyr og mat. Se Gávnos , Sametingenes hjemmesider, giella.org og risten.no .Bruk teksteksempler, og la elevene lete opp og kjenne igjen dyre- og matbetegnelser i teksten med søketasten. </p>
    <p type="title">Språkdomener</p>
    <p>Når det gjelder samisk matlaging, kan selve aktiviteten være et språkdomene. Når elevene lager samisk mat, skal de helst snakke samisk.</p>
    <p type="title">Lærestoff</p>
    <p>Edström, Prost, Holmberg, Utsi: Čuoja čáppa litna jietna, Sámi šuoŋat, Davvi Girji os, 1995.</p>
    <p>Sámi biebmu – Samisk mat, oppskrifter, ulike kilder, eksempelvis:</p>
    <p>Inga Laila Hætta-Inga Hætta Skarvik: Ruoktumet, Davvi Girji, 1996.</p>
    <p>Kaspersen, Ardis. 1997. <span type="quote">”Samisk mat og kultur”</span>. Oslo: Landbruksforlaget.</p>
    <p>Bongo, Marit. 2000. <span type="quote">”Samisk mat år 2000”</span>. Stornes: Reinkjøtt-marked.</p>
    <p>Persen, Nan: Guollemális. Iđut ja Davvi Stádaped 2009.</p>
    <p>Lulesamiske matoppskriftsbøker</p>
    <p>Sørsamiske matoppskriftsbøker</p>
    <p>Beanastallan – hundespill, foreligger på nordsamisk og kommer ut på sørsamisk, utgitt av Davvi Girji OS/Anne Jannok Eira/Anne Marit G. Eira 2008:</p>
    <p>Ánte Siri, Sámi allaskuvla-Sámi University College</p>
  </body>
</document>
