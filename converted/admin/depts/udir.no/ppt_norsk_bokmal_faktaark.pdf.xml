<document xml:lang="nob" id="no_id"><header><title/><genre code="admin"/><author><unknown/></author><wordcount>538</wordcount><conversion_status type="standard"/><availability><free/></availability><submitter name="Kevin Brubeck Unhammer" email="unhammer@fsfe.org"/><multilingual><language xml:lang="nob"/></multilingual><origFileName>http://www.udir.no/globalassets/upload/pp_tjenesten/ppt_norsk_bokmal_faktaark.pdf</origFileName><parallel_text xml:lang="eng" location="ppt_engelsk_faktaark.pdf"/><parallel_text xml:lang="nno" location="ppt_nynorsk-faktaark.pdf"/><parallel_text xml:lang="rus" location="ppt_russisk_faktaark.pdf"/><parallel_text xml:lang="sma" location="ppt_sorsamisk_faktaark.pdf"/><parallel_text xml:lang="sme" location="ppt_nordsamisk_faktaark.pdf"/><parallel_text xml:lang="smj" location="ppt_lulesamisk_faktaark.pdf"/><parallel_text location="ppt_arabisk_faktaark.pdf" xml:lang="ara"/><parallel_text location="ppt_vietnamesisk_faktaark.pdf" xml:lang="vie"/><parallel_text location="ppt_fransk_faktaark.pdf" xml:lang="fra"/><parallel_text location="ppt_sorani_faktaark.pdf" xml:lang="ckb"/><parallel_text location="ppt_urdu_faktaark.pdf" xml:lang="urd"/><parallel_text location="ppt_somalisk_faktaark.pdf" xml:lang="som"/><parallel_text location="ppt_tyrkisk_faktaark.pdf" xml:lang="tur"/><parallel_text location="ppt_persisk_faktaark.pdf" xml:lang="fas"/><parallel_text location="ppt_polsk_faktaark.pdf" xml:lang="pol"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p>Revidert 6.12.2012 1</p>
<p><em type="bold">Informasjon om Pedagogisk – psykologisk tjeneste </em></p>
<p><em type="bold">Pedagogisk-psykologisk tjeneste (PP-tjenesten ) </em>Pedagogisk-psykologisk tjeneste (ofte forkortet PPT eller PP-tjenesten) er en kommunal eller fylkeskommunal rådgivende tjeneste. Den skal hjelpe barn, ungdom og voksne som strever i sin utvikling, eller som har en vanskelig opplæringssituasjon. </p>
<p>PP- tjenesten skal bl.a. gi barnehager og skoler råd og veiledning om å tilrettelegge for barn/elever som trenger det.</p>
<p>PP- tjenesten skal bistå skoler for å legge opplæringen bedre til rette for elever med særskilte behov.</p>
<p>PP- tjenesten har taushetsplikt. Opplysninger om barnet/eleven er unntatt offentlighet, og blir ikke gitt videre uten at foreldrene har godtatt det. Informasjon om barnet/eleven oppbevares i en egen journal/mappe etter retningslinjer fra Datatilsynet.</p>
<p type="listitem">Hva gjør PP- tjenesten?  PP- tjenesten utreder og gir råd og veiledning om barn, unge og voksne som har utfordringer  knyttet til</p>
<p type="listitem">språk- og talevansker</p>
<p type="listitem">generelle lærevansker eller fagvansker</p>
<p type="listitem">lese- og skrivevansker</p>
<p type="listitem">matematikkvansker</p>
<p type="listitem">konsentrasjonsvansker</p>
<p type="listitem">sosiale og emosjonelle vansker</p>
<p type="listitem">atferdsvansker</p>
<p type="listitem">syns- og hørselsvansker</p>
<p><em type="bold">Hvordan kan du som forelder kontakte PP- tjenesten? </em>Før du tar kontakt med PP- tjenesten, bør du snakke med helsestasjonen/barnehagen/skolen om din bekymring for barnet ditt. Elever over 15 år kan også ta kontakt med PP- tjenesten. PP- tjenesten kan også bistå voksne som ønsker å ta grunnskoleopplæring </p>
<p type="listitem">Både individer og institusjoner (barnehagen, skolen og andre) kan anonymt kontakte og søke  råd hos PP- tjenesten.    Dersom det er behov for mer bistand fra PP- tjenesten, kan barnet/eleven henvises til PP-  tjenesten. Henvisning til PP- tjenesten skjer vanligvis ved bruk av et henvisningsskjema, se  hjemmesiden til din kommune/fylkeskommune. Ta kontakt med barnehagen/skolen for å få  hjelp til å fylle ut henvisningsskjemaet.     Andre som kan henvise til PP- tjenesten:</p>
<p type="listitem">Barnehagen, skolen og voksenopplæringen.</p>
<p type="listitem">Helsestasjonen og sykehuset etter samtykke fra foreldrene dersom barnet/eleven er under 15 år.</p>
<p>Revidert 6.12.2012 2</p>
<p>Eleven eller foreldrene kan kreve at skolen gjør de undersøkelsene som er nødvendige for å finne ut om eleven trenger spesialundervisning, og eventuelt hvilken opplæring eleven trenger.</p>
<p><em type="bold">Hvordan arbeider PP- tjenesten? </em>PP- tjenesten samarbeider bl.a. med barnehager og skoler for å tilrettelegge tilbudet etter de forutsetninger og behov barnet/eleven har. Saksbehandlingen til PP- tjenesten kan deles i tre faser: 1. Utredning </p>
<p>Når PP- tjenesten mottar en henvisning, er det vanlig å høre hva foreldrene, i samarbeid med barnehage og skole ønsker hjelp til. Gjennom samtale/intervju, observasjon og testing skaffer PP- tjenesten seg et mest mulig fullstendig bilde av hvilke forutsetninger og behov barnet/eleven har. Utredingen foregår i barnehagen, på skolen, eller i lokalene til PP- tjenesten. 2. Sakkyndig vurdering/tilråding</p>
<p>På bakgrunn av utredningen foretar PP- tjenesten en sakkyndig vurdering (en skriftlig rapport) og anbefaler evt. tilrettelegging i barnehagen eller i opplæringssituasjonen med utgangspunkt i forutsetningene til barnet/eleven. PPT gir sakkyndig tilråding. De mest vanlige områdene er vurdering av spesialpedagogisk hjelp for barn under skolepliktig alder og spesialundervisning for elever. <em type="bold">3. Oppfølging </em></p>
<p>PP- tjenesten kan gi oppfølging i form av råd/veiledning til foreldre, ansatte i barnehagen og lærere på skolen. PP- tjenesten kan gi støttesamtaler til den enkelte eleven, og de kan vurdere eventuell videre henvisning. </p>
<p>PP-tjenestens arbeid er forankret i opplæringsloven, bl.a. i følgende paragrafer: <em type="italic">§ 5- 1 Rett til spesialundervisning </em><em type="italic">§ 5-3 Sakkyndig vurdering </em><em type="italic">§ 5-4 Saksbehandlingen i forbindelse med vedtak om spesialundervisning </em>§ 5-6 <em type="italic">Pedagogisk-psykologisk teneste </em>§ 5-7 <em type="italic">Spesialpedagogisk hjelp før opplæringspliktig alder </em></p>
</body></document>
