<document xml:lang="nob" id="no_id"><header><title/><genre code="admin"/><author><unknown/></author><wordcount>531</wordcount><conversion_status type="standard"/><availability><free/></availability><submitter name="Kevin Brubeck Unhammer" email="unhammer@fsfe.org"/><multilingual><language xml:lang="nob"/></multilingual><origFileName>http://veiledninger.udir.no/Samisk%20som%20f%f8rstespr%e5k/www.udir.no/Lareplaner/Veiledninger-til-lareplaner/Revidert-2013/Veiledning-til-lareplan-i-Samisk-som-forstespra/Samisk-som-forstesprak-Nordsamisk/Hoyremeny/Artiklerressurser/Digital-f/index.html</origFileName><parallel_text xml:lang="sma" location="sfs_veiledning_34_digital-fo.html"/><parallel_text xml:lang="sme" location="sfs_veiledning_34_digital-fotofortelli.html"/><parallel_text xml:lang="smj" location="sfs_veiledning_34_digitala-.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p>Udir.no - Digital fotofortelling</p>
<p type="title">Digital fotofortelling</p>
<p>Hovedinnhold</p>
<p>Med ulike programmer kan elevene lage gode digitale framstillinger med enkle midler. Arbeidet egner seg på alle årstrinn. Mengde og nivå kan tilpasses trinnet og den enkelte eleven.</p>
<p>Læreren må mestre de mest brukte funksjonene før han eller hun setter i gang arbeidet med elevene.</p>
<p>Dersom elevene er ukjente med arbeidsmåten, bør de lage en kort fotohistorie sammen først. Læreren viser, forklarer og veileder. Deretter kan elevene prøve seg på egen hånd. Fotofortellinger kan etter hvert bli lange, kompliserte og ha et faglig innhold.</p>
<p>NB! Husk å snakke med elevene om bilderettigheter og om kildebruk.</p>
<p><em type="italic">Utstyr </em></p>
<list><p type="listitem">pc med lydkort</p>
<p type="listitem">mikrofon</p>
<p type="listitem">digitalt kamera</p>
<p type="listitem">bilder</p>
<p type="listitem">programvare som kan brukes til å kombinere lyd, bilder, videoer og tekster (Et slik program er ofte installert på pcer, og det finnes gratisprogrammer.)</p>
<p type="listitem">bilderedigeringsprogram. (Dersom det ikke er installert programvare for bildebehandling på datamaskinen, finnes det mange gratisprogrammer som kan lastes ned.)</p>
</list><p><em type="italic">Framgangsmåte </em></p>
<p>Elevene skriver en tekst og illustrerer den, eller de skriver tekst til bilder. De legger inn lyder, leser inn tekst og/eller legger på musikk. Tekstene kan være eventyr, dikt, sanger og egne fortellinger.</p>
<p>Elevene kan benytte digitale fotohistorier i læringsarbeidet i ulike fag. De kan skrive fagtekster, ordne fagstoff og dokumentere observasjoner eller en arbeidsprosess.</p>
<p>Fotohistorier kan benyttes når elevene vil presentere noe for andre.</p>
<p><em type="italic">Arbeidsgang </em></p>
<list><p type="listitem">Læreren bestemmer, eller elevene velger sjanger og tema for fotohistorien.</p>
<p type="listitem">Elevene fotograferer, tegner eller finner bilder på nettet. Læreren kan eventuelt gi dem noen bilder å velge blant.</p>
<p type="listitem">Elevene lager første og siste side. Dette kan gjøres i selve programmet, i et tegneprogram eller med et presentasjonsverktøy. Dersom de benytter tegneprogram eller presentasjonsverktøy, må filene lagres i bildeformat som jpg eller jpeg. På forsiden skal for eksempel navnet på forfatteren av teksten stå. Her kan det også være et bilde som illustrerer temaet, eller som skaper interesse for det.</p>
<p type="listitem">På siste side skal det stå hvem som har laget fotohistorien. Der skal det også være kildehenvisninger. Elevene må huske både musikk, tekst og bilder.</p>
<p type="listitem">Elevene skriver eller limer inn tekst og setter inn bilder. De leser inn tekst, legger på lyder og legger inn musikk. De lager overganger.</p>
<p type="listitem">Til slutt lager elevene en waw-fil.</p>
<p type="listitem">Elevene viser fram fotohistoriene til hverandre. De kan også vise dem fram når foreldrene/ de foresatte er på besøk i klassen.</p>
</list><p><em type="italic">Vurdering </em></p>
<p>Læreren vurderer den ferdige fotohistorien. Benytter eleven fotohistorie i læringsarbeidet, kan også det faglige innholdet vurderes. En fotohistorie kan også være grunnlag for å vurdere elevens rettskriving og ordforråd i samiskfaget.</p>
<p>Under følger et skjema som kan brukes i underveisvurderingen. Målene som er valgt ut, er ment å skulle illustrere progresjonen i arbeidet. Her kan læreren følge elevenes utvikling. Elevene kan benytte skjemaet når de vurderer seg selv eller hverandre.</p>
<p><em type="bold">Eleven kan </em></p>
<p>ta bilder med digitalt kamera</p>
<p>overføre bilder fra et kamera til en datamaskin</p>
<p>finne igjen bildene sine på pcen</p>
<p>skrive inn tekster</p>
<p>ta opp lyd med digitale hjelpemidler</p>
<p>sette inn tekst og bilder</p>
<p>planlegge en fotohistorie som består av bilder, skrevne tekster, lyd og musikk</p>
<p>lage fotohistorie som består av bilder, skrevne tekster, lyd og musikk, og sette den sammen slik at det blir gode overganger</p>
<p>dokumentere observasjoner eller en arbeidsprosess</p>
<p>presentere fagstoff</p>
</body></document>
