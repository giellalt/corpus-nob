<document xml:lang="nob" id="no_id"><header><title/><genre code="admin"/><author><unknown/></author><wordcount>728</wordcount><conversion_status type="standard"/><availability><free/></availability><submitter name="Kevin Brubeck Unhammer" email="unhammer@fsfe.org"/><multilingual><language xml:lang="nob"/></multilingual><origFileName>http://veiledninger.udir.no/Samisk%20som%20f%f8rstespr%e5k/www.udir.no/Lareplaner/Veiledninger-til-lareplaner/Revidert-2013/Veiledning-til-lareplan-i-Samisk-som-forstespra/Samisk-som-forstesprak-Nordsamisk/Hoyremeny/Artiklerressurser/A-skrive-/index.html</origFileName><parallel_text xml:lang="sma" location="sfs_veiledning_35_a-skrive-s.html"/><parallel_text xml:lang="sme" location="sfs_veiledning_35_a-skrive-sammendrag.html"/><parallel_text xml:lang="smj" location="sfs_veiledning_35_habmedit-.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p>Udir.no - Å forme tekster som følger skrivekonvensjonene</p>
<p type="title">Å forme tekster som følger skrivekonvensjonene</p>
<p>Hovedinnhold</p>
<p>I skriftlig kommunikasjon er det mye elevene skal lære. Blant annet skal de fra andre årstrinn kunne/kjenne språklydene og skrive store og små bokstaver. Etter hvert skal elevene lære ortografi, både rettskriving og tegnsetting. De skal kunne uttrykke seg skriftlig slik at andre forstår hva de formidler i teksten.</p>
<p>Elevene må bli bevisst på at ordene skrives på en annen måte enn de uttales. De samiske rettskrivingsreglene er utformet slik at så mange som mulig skal kunne kommunisere skriftlig på samisk. Dersom alle skrev på sin måte, ville det bli vanskelig og dermed tidkrevende å lese andres tekster. Man måtte da lese hver tekst fonologisk, og det er mye mer tidkrevende enn å lese ortografisk. Det igjen ville medføre at det ble vanskeligere å lese samisk enn for eksempel norsk, og det er jo ikke meningen.</p>
<p>Nedenfor finnes en liste som inneholder noen punkter som det er nyttig for elevene å følge, når de skriver. Listen kan være nyttig hjelp for elevene fra 2. til 10. årstrinn.</p>
<p>Læreren kan velge ut noen punkter slik at listen fungerer for begynnerskriveren. Etter hvert kan flere punkter legges til. Dette tilpasser læreren den enkelte elevens skriveferdigheter.</p>
<p>I klassen kan læreren og elevene konsentrere seg om noen punkter fra listen i et bestemt tidsrom og arbeide med disse punktene til elevene bruker dem aktivt i eget skrivearbeid.</p>
<p>Også eldre elever har behov for påminnelser og repetisjoner. Elevene kan trene på noe de er usikre på, alene eller i grupper.</p>
<p>Vis alle</p>
<p type="title">Arbeidsgang</p>
<p>Første gang elevene bruker listen, bør læreren forklare grundig når og hvordan den skal brukes.</p>
<p>Deretter forsøker elevene å benytte listen på egen hånd. De bruker den når de skaper tekster på papir eller pc. Det vil si at elevene konsentrerer seg om punktene i listen når de skriver for ulike formål, for eksempel i andre fag.</p>
<p>Elevene bruker også listen når de ser over og retter egne tekster. Da går de fra punkt til punkt på listen til de har kontrollert arbeidet ifølge alle punktene. De yngste elevene har kortere lister enn de eldste.</p>
<p>Ta en kopi av listen, forstørr den og heng den opp på veggen i klasserommet slik at det er lett for elevene å se den. Alle bør også ha sin egen liste som de har limt inn i skriveboka, på pulten og/eller har hengt på en oppslagstavle eller på kjøleskapet hjemme.</p>
<p type="title">Tilpasning</p>
<p>Listen tilpasses behov både i klassen og hos enkeltelever. Punkter på listen kan bytte plass slik at det elevene konsentrerer seg om i en periode, flyttes øverst. I neste periode løftes noe annet fram.</p>
<p>Læreren samtaler med eleven om de vanlige reglene som kommer fram av listen. Deretter limer elevene listen inn i skriveboka eller på bordet. Huskelisten bør også være synlig i klasserommet slik at det er lett å ta en titt på den ved behov.</p>
<p type="title">Kompetansemål</p>
<p>Målet for arbeidet er at elevene skal skrive forståelige tekster som følger skrivekonvensjonene. Reglene skal bli verktøy som elevene naturlig bruker, når de skriver.</p>
<p>Disse kompetansemålene forteller om elevenes skrivekompetanse:</p>
<p><em type="italic">Kompetansemål etter 2. årstrinn </em>: </p>
<p><em type="italic">Mål for opplæringen er at eleven skal kunne </em></p>
<list><p type="listitem">gjenkjenne språklyder og skrive små og store bokstaver</p>
<p type="listitem">samtale om hva ord, setning, punktum og spørsmålstegn er</p>
<p type="listitem">bruke bokstaver og eksperimentere med ord, i egen håndskrift og på tastatur</p>
</list><p><em type="italic">Kompetansemål etter 4. årstrinn: </em></p>
<p><em type="italic">Mål for opplæringen er at eleven skal kunne </em></p>
<list><p type="listitem">ordne tekster med overskift, innledning og avslutning</p>
<p type="listitem">bruke de viktigste rettskrivningsreglene</p>
</list><p><em type="italic">Kompetansemål etter 7. årstrinn: </em></p>
<p><em type="italic">Mål for opplæringen er at eleven skal kunne </em></p>
<list><p type="listitem">utvikle egen tekst fra idé til produkt, og vurdere tekstens utvikling på grunnlag av respons</p>
</list><p><em type="italic">Kompetansemål etter Vg1 – studieforberedende utdanningsprogram/Kompetansemål etter Vg2 – yrkesfaglige utdanningsprogram </em></p>
<p><em type="italic">Mål for opplæringen er at eleven skal kunne </em></p>
<list><p type="listitem">beherske rettskrivningsreglene i arbeid med egne tekster</p>
</list><p type="title">Huskeliste</p>
<list><p type="listitem">Har teksten overskrift?</p>
<p type="listitem">Forteller innledningen hva teksten handler om?</p>
<p type="listitem">Har teksten avslutning?</p>
<p type="listitem">Har du skrevet ordene bare med små bokstaver eller bare med store bokstaver?</p>
<p type="listitem">Er det stor bokstav i egennavnene?</p>
<p type="listitem">Er punktum, spørsmålstegn og utropstegn på rett plass?</p>
<p type="listitem">Er det stor bokstav etter punktum, spørsmålstegn og utropstegn?</p>
<p type="listitem">Er det mellomrom mellom ordene?</p>
<p type="listitem">Er det verb i hver setning?</p>
<p type="listitem">Er sammensatte ord skrevet sammen?</p>
<p type="listitem">Har hvert ord vokaler eller diftonger?</p>
<p type="listitem">Er ordene skrevet riktig? Se i ordboken.</p>
<p type="listitem">Er ordene bøyd riktig?</p>
<p type="listitem">Er stammekonsonantene riktig?</p>
<p type="listitem">Er det noe annet som må rettes?</p>
</list></body></document>
