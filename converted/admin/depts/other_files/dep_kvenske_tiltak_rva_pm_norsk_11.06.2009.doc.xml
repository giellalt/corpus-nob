<document xml:lang="nob" id="no_id"><header><title> 
Untitled
</title><genre code="admin"/><author><unknown/></author><wordcount>415</wordcount><conversion_status type="standard"/><availability><free/></availability><submitter name="Sindre Trosterud" email="sindre.reino.trosterud@gmail.com"/><multilingual/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision: 154948 $; </version></header><body><p><em type="bold">1, 2 millioner </em><em type="bold">kroner til kvenske tiltak </em></p>
<p><em type="bold">Arbeids- og inkluderingsdepartementet </em><em type="bold">har gitt støtte til </em><em type="bold">syv </em><em type="bold">ulike tiltak som </em><em type="bold">alle </em><em type="bold">har som mål å styrke og utvikle kvensk språk og kultur </em><em type="bold">. </em><em type="bold">Storfjord kommune får 500 000 kroner til språksenter </em><em type="bold">. </em></p>
<p>- Det er regjeringens mål at kvensk språk og kultur skal sikres og videreutvikles. For at vi skal klare dette er vi også avhengig av de lokale tiltakene, jeg er derfor glad for at det finnes så mye engasjement i de kvenske miljøene, sier arbeids- og inkluderingsminister Dag Terje Andersen. -Med disse bevilgningene legger regjeringen også grunnlaget for satsing på en regional kvensk infrastruktur, fortsetter Andersen.</p>
<p>Halti kvenkultursenter har fått 250 000 kroner i prosjektmidler for å dokumentere og formidle kvenkulturen i Troms, drive holdningsskapende arbeid og for å revitalisere kvensk språk og kultur i Nord-Troms. Bevilgningen vil støtte opp under virksomheten til Halti Kvenkultursenter IKS, som etableres i 2009.</p>
<p>Varanger museum er tildelt 100 000 kroner til et forprosjekt som skal utrede muligheten for å etablere et kvensk språksenter i Vadsø. I tillegg har museet fått 60 000 kroner til prosjektet <span type="quote" xml:lang="nno">”Kvenske navn på nett og kart”</span>, et prosjekt som skal samle inn og kvalitetssikre kvenske stedsnavn.</p>
<p>Kvenlandsforbundet har mottatt 144 000 kroner for å utvide samarbeidet mellom kvenene og andre finskugriske minoriteter over landegrensene.</p>
<p><em type="bold">Trespråklige tiltak </em></p>
<p>Flere kommuner definerer seg som trespråklige kommuner med både kvensk/finsk, samisk og norsk språk og kultur i sine områder. Storfjord kommune får 500 000 kroner til etableringen av et språksenter, som er en av hovedsatsingene i kommunens prosjekt <span type="quote">”Mangfold styrker”</span>. Språksenteret skal dekke alle språkene i kommunen. Kommunen får i tillegg 70 000 kroner for å danne en arbeidsgruppe som skal bidra til å trekke representanter for språklige minoriteter aktivt inn i utviklingsarbeidet innen språk og kultur. Også Porsanger kommune ønsker å bygge opp den trespråklige kompetansen i sitt område, særlig gjennom arbeid med barn og unge i kommunen. Kommunen ønsker derfor å opprette trespråklige nettsider for kulturskolen. Regjeringen har bevilget 70 000 kroner til den kvenske delen av hjemmesidene.</p>
<p>Departementet har tidligere gitt 400 000 kroner til drift av den kvenske avisa Ruijan Kaiku, beløpet kommer i tillegg til tilskuddet på 1 million kroner fra Norsk kulturråd. Norske Kveners forbund har fått 1,5 millioner i grunnstøtte for 2009, og Norsk-finsk forbund har i år kommet inn under grunnstøtteordningen og har fått 250 000 kroner i 2009. I tillegg har Kultur- og kirkedepartementet økt tilskuddet til Kvensk institutt med 1 million kroner til totalt 4,5 millioner kroner.</p>
</body></document>