<document xml:lang="nob" id="no_id"><header><title> 
Untitled
</title><genre code="admin"/><author><unknown/></author><wordcount>353</wordcount><conversion_status type="standard"/><availability><free/></availability><multilingual/><metadata><uncomplete/></metadata><version>XSLtemplate $Revision: 99083 $; file-specific xsl  Revision; common.xsl  $Revision$; </version></header><body><p xml:lang="nno"><em type="bold">Pressemelding v/ departementet: <span type="quote" xml:lang="nno">"To millioner kroner til kvensk språk og kultur"</span> </em></p>
<p xml:lang="nno"><em type="bold">To millioner kroner til kvensk språk og kultur </em></p>
<p><em type="bold">Regjeringen gir totalt 2,081 millioner kroner til ulike tiltak </em><em type="bold">for å </em><em type="bold">styrke og synliggjøre kvensk språk og kultur. Støtten gis blant annet som driftstøtte til språksentre, til utgivelse av en kvensk roman, til </em><em type="bold">en </em><em type="bold">kvensk dokumentarfilm og til en språkleir for ungdom. </em></p>
<p>- I forbindelse med Språkåret 2013 har vi vært spesielt opptatt av å støtte tiltak for kvensk språk. Prosjektene det blir gitt tilskudd til er gode bidrag til å oppfylle målene om å gjøre kvensk språk og kultur til en levende og synlig del av samfunnet, sier fornyings-, administrasjons- og kirkeminister Rigmor Aasrud.</p>
<p>Storfjord språksenter får 620 000 kroner til drift av senterets aktiviteter i 2013. Det blir også gitt driftstøtte på 500 000 kroner til Halti kvenkultursenter.</p>
<p>Den kvenske avisa Ruijan Kaiku har fått driftsmidler over denne posten over flere år. Driftstøtten er i år økt til 450 000 kroner. Ruijan Kaiku får i tillegg 130 000 kroner i prosjektmidler til å utvikle en virtuell redaksjon av avisa, slik at det redaksjonelle arbeidet kan utføres av medarbeidere på forskjellige steder.</p>
<p>Iđut AS får 150 000 kroner til å gi ut Alf Nilsen Børsskogs fjerde roman i serien Elämän jatko (livet går videre). Romanen vil bli utgitt på kvensk. Departementet har også støttet tidligere utgivelser i romanserien.</p>
<p>Det blir gitt 80 000 kroner til Siivet AS' dokumentarfilm Under en annen himmel. Filmen handler om leting etter gammel mytologi og naturforståelse blant kvener og finskættede i Norge. Produksjonen er støttet av flere aktører, og vil bli vist på NRK i løpet av 2013.</p>
<p>Det blir også gitt støtte til Kvensk institutts konferanse om kvensk kultur og språk, til Alta museums utstilling av materiale som ble samlet inn av den kvenske læreren Samuli Paulaharju i mellomkrigsårene, og til Kvensk ungdomsnettverks språkleir for ungdom.</p>
<p>I tillegg til prosjektstøtten til kvenske formål gis det totalt 2,18 millioner kroner i grunnstøtte til de tre kvenske og norskfinske organisasjonene Norske Kveners Forbund, Kvenlandsforbundet og Norsk-finsk forbund.</p>
<list><p type="listitem">Se hele fordelingen av tilskuddene</p>
<p type="listitem">Les mer om tilskuddsordningen til nasjonale minoriteter</p>
</list></body></document>
