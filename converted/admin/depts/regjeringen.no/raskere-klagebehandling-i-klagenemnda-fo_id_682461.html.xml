<document xml:lang="nob" id="no_id"><header><title>Johtilis váiddameannudeapmi Almmolaš háhkamiid váiddanammagottis - regjeringen.no</title><genre code="admin"/><author><person firstname="" lastname="Fornyings-, administrasjons- og kirkedepartementet" sex="unknown" born="" nationality=""/></author><year>2012</year><publChannel><publication><publisher>regjeringen.no</publisher></publication></publChannel><wordcount>189</wordcount><conversion_status type="standard"/><availability><free/></availability><submitter name="" email="divvun@samediggi.no"/><multilingual/><origFileName>http://regjeringen.no/nb/dep/fad/pressesenter/pressemeldinger/2012/raskere-klagebehandling-i-klagenemnda-fo.html?id=682461</origFileName><parallel_text xml:lang="nno" location="raskare-klagebehandling-i-klagenemnda-fo_id_682461.html"/><parallel_text xml:lang="sme" location="johtilis-vaiddameannudeapmi-almmola-hahk_id_682461.html"/><metadata><uncomplete/></metadata><version>XSLtemplate $Revision: 48460 $; file-specific xsl  Revision; common.xsl  $Revision$; </version></header><body><p>Raskere klagebehandling i Klagenemnda for offentlige anskaffelser - regjeringen.no</p>
<p><em type="italic">Regjeringen foreslår å øke gebyrene for klagebehandling i Klagenemnda for offentlige anskaffelser (Kofa). Regjeringens forslag til nye gebyrer er kroner 8 000 for rådgivende saker og kroner 1 000 for saker som omhandler ulovlige direkte anskaffelser. Med økte gebyrer ønsker regjeringen færre avviste saker og raskere saksbehandlingstid. </em></p>
<p>- Kofa skal være et lavterskeltilbud og et alternativ til domstolene. Da er det viktig med rask og rimelig klagebehandling. Det går med mye ressurser på saker som blir avvist. Med økte gebyrer ønsker vi å oppnå bedre begrunnede klager, færre avviste klager og raskere saksbehandling, sier fornyingsminister Rigmor Aasrud.</p>
<p>Antallet nye saker til Kofa har doblet seg på fem år. I 2011 ble en av tre saker avvist. Dette er saker som for eksempel mangler dokumentasjon, er foreldet eller er ubegrunnede. Gjennomsnittlige kostnader per klagesak er ca 40 000 kroner.</p>
<p>Offentlig sektor i Norge kjøper årlig varer, tjenester og bygge- og anleggsarbeider for om lag 330 milliarder kroner. Kofa behandlet i 2011 331 klagesaker om brudd på regelverket for offentlige anskaffelser. Nemnda består av ti regjeringsoppnevnte medlemmer. Sekretariatet ligger administrativt under Konkurransetilsynet.</p>
</body></document>
