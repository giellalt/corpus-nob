<document xml:lang="nob" id="no_id"><header><title>Stuorradiggeválga - regjeringen.no</title><genre code="admin"/><author><person firstname="" lastname="Kommunal- og regionaldepartementet" sex="unknown" born="" nationality=""/></author><year>2009</year><publChannel><publication><publisher>regjeringen.no</publisher></publication></publChannel><wordcount>392</wordcount><conversion_status type="standard"/><availability><free/></availability><submitter name="" email="divvun@samediggi.no"/><origFileName>http://regjeringen.no/nb/dep/krd/kampanjer/valg/stortingsvalg.html?id=538253</origFileName><parallel_text xml:lang="eng" location="the-parliamentary-storting-election_id_538253.html"/><parallel_text xml:lang="nno" location="stortingsval_id_538253.html"/><parallel_text xml:lang="sme" location="ddd_id_538253.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision: 154948 $; </version></header><body><p>Stortingsvalg - regjeringen.no</p>
<p type="title">Stortingsvalg</p>
<p>Valgdagen for stortings- og sametingsvalget er 14. september 2009. 205 kommuner holder også valg søndag 13. september. Se oversikt over hvilke kommuner som har en- eller todagers valg.</p>
<p type="title">Stemmerett og manntall</p>
<p>Du må ha stemmerett og stå innført i manntalet for å kunne stemme.</p>
<p type="title">Legitimasjon</p>
<p>Valgloven krever at en velger som er ukjent for stemmemottaker skal legitimere seg. Ta derfor med legitimasjon når du skal stemme, det er ikke nok å oppgi navn og fødselsdato.</p>
<p type="title">Valgkort</p>
<p>Alle velgere får tilsendt valgkort fra sin kommune. På valgkortet finner du informasjon om åpningstid og hvilket valglokale du skal bruke på valgdagen. Du trenger ikke valgkortet for å stemme, men det går raskere for deg å stemme dersom du tar det med. Ta kontakt med kommunen dersom du har spørsmål om valgkortet.</p>
<p type="title">Hvor kan du stemme?</p>
<p>På valgdagen kan du stemme i den kommunen du er manntallsført, det vil si den kommunen du var registrert i folkeregisteret som bosatt pr. 30. juni 2009. Skal du forhåndsstemme, kan du gjøre det i hvilken som helst kommune i perioden 10.8.09-11.9.09.</p>
<p type="title">Slik stemmer du på valgdagen</p>
<p>Valgdagen er mandag 14. september. 205 kommuner holder også valg søndag 13. september. På valgdagen 14. september (og 13. september i kommuner der det er todagers valg) må du stemme i den kommunen du er registrert bosatt/ manntallsført pr. 30. juni. Husk legitimasjon!</p>
<p type="title">Slik forhåndsstemmer du</p>
<p>Den ordinære perioden for fohåndsstemmegivning starter 10. august og varer til og med 11. september. Du kan forhåndsstemme i hvilken som helst kommune i landet. Husk å ta med legitimasjon!</p>
<p type="title">Slik kan du endre på stemmeseddelen</p>
<p>Stemmeseddelen avgjør hvilket parti du stemmer på. Hvis du vil være med på å påvirke hvilke kandidater som blir valgt inn for partiet, må du endre på stemmeseddelen.</p>
<p type="title">Tilgjengelighet til valg</p>
<p>Kommunene tilrettelegger valglokalene slik at alle velgere skal få stemme. Trenger du hjelp i valglokalet, kan du spørre en valgfunksjonær. Syke og uføre kan søke kommunen om å få forhåndsstemme hjemme. På valgdagen kan velgere som ikke er i stand til å ta seg inn i valglokalet, avgi stemme umiddelbart utenfor.</p>
<p type="title">Valgoppgjør: hvem blir valgt</p>
<p>For å finne ut av hvem som kommer inn på Stortinget, gjennomføres valgoppgjøret i to omganger. Først undersøkes det hvor mange mandater partiet/gruppen skal få (mandatfordelingen). Deretter utpekes de enkelte kandidatene som skal velges inn fra de ulike listene (kandidatkåringen).</p>
</body></document>