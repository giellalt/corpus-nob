<document xml:lang="nob" id="no_id"><header><title>Norwegian Center for Taxation (NoCeT) ja Oslo Fiscal Studies (OFS) rahpan - regjeringen.no</title><genre code="admin"/><author><person firstname="" lastname="Finansdepartementet" sex="unknown" born="" nationality=""/></author><year>2012</year><publChannel><publication><publisher>regjeringen.no</publisher></publication></publChannel><wordcount>779</wordcount><conversion_status type="standard"/><availability><free/></availability><submitter name="" email="divvun@samediggi.no"/><multilingual/><origFileName>http://regjeringen.no/nb/dep/fin/aktuelt/taler_artikler/ministeren/taler-og-artikler-av-finansminister/2012/apningen-av-norwegian-center-for-taxatio.html?id=699295</origFileName><parallel_text xml:lang="sme" location="norwegian-center-for-taxation-nocet-ja-o_id_699295.html"/><metadata><uncomplete/></metadata><version>XSLtemplate $Revision: 48460 $; file-specific xsl  Revision; common.xsl  $Revision: 154948 $; </version></header><body><p>Åpningen av Norwegian Center for Taxation (NoCeT) og Oslo Fiscal Studies (OFS) - regjeringen.no</p>
<p type="title">Åpningen av Norwegian Center for Taxation (NoCeT) og Oslo Fiscal Studies (OFS)</p>
<p type="title">NHH, Bergen 19. september</p>
<p><em type="italic">Med forbehold om endringer under fremføringen </em></p>
<p><em type="italic">Jeg er glad for at vi i dag skal markere åpningen av to sentre for offentlig økonomi – Norwegian Center for Taxation, tilknyttet Norges Handelshøyskole her i Bergen og Oslo Fiscal Studies, tilknyttet Universitetet i Oslo </em>. </p>
<p xml:lang="nno"><em type="italic">Finansminister Sigbjørn Johnsen åpner to nye skattesentre. Foto:Runar Malkenes </em></p>
<p>Et godt skattesystem er både folkets og finansministerens beste venn. I Norge utgjør skatter og avgifter til sammen over 1 000 mrd. kroner. Dette finansierer den offentlige velferden. Vi har et relativt høyt skattenivå, men også gode, sosiale sikkerhetsnett som bidrar til sterk fellesskapsfølelse. Det gjør oss også motstandsdyktige mot nedturer i økonomien.</p>
<p>Den økonomiske krisen vi nå ser i Europa har vist at mange europeiske land har mye å hente på å forbedre skattesystemene. Men heller ikke vi kan slå oss til ro og tro at vi har et perfekt skattesystem her i Norge. Samfunnet endrer seg. Da må også skattesystemet justeres for å møte nye utfordringer. Det som var gode løsninger i 1992 eller 2006 er ikke nødvendigvis gode løsninger i dag eller i fremtiden.</p>
<p>Finansdepartementet søker kontinuerlig kunnskap om hvordan et godt skattesystem bør være og hvordan dagens skattesystem påvirker samfunnet. Siden 1988 har departementet derfor finansiert programmet for skatteøkonomisk forskning. Dette er et nisjeprogram på et sentralt område for samfunnet. Det er velkjent for skatteøkonomiske miljøer utenfor landets grenser. En viktig årsak er at programmet er blitt ledet av en rekke fremragende forskere, bl.a. Agnar Sandmo. Vi er, som dere alle vet, nå i et auditorium som bærer hans navn.</p>
<p>Grunnen for at vi har denne satsingen er ganske enkelt at det er viktig for oss å ha et sterkt faglig miljø for skatteøkonomisk forskning i Norge. Med etableringen av Norwegian Center for Taxation og Oslo Fiscal Studies er skatteforskningsprogrammet omorganisert.</p>
<p>Skatteforskningsprogrammet har så langt bestått av enkeltprosjekter. Programmet skal også bidra til å styrke utdanningen innen offentlig økonomi på master- og doktorgradsnivå. Dette har fungert godt. Finansdepartementet har likevel hatt et ønske om å styrke forskningsmiljøenes satsing på skatteøkonomi og undervisningen i offentlig økonomi mer generelt. Dette er viktig for rekruttering og fordi personer med god basiskunnskaper om offentlig økonomi er en svært viktig ressurs for departementene og andre deler av offentlig sektor. Gode kunnskaper i offentlig økonomi er en forutsetning for et godt beslutningsgrunnlag, og dermed for gode politiske beslutninger. Dette gjelder for utformingen av skattesystemet, men også for alle deler av</p>
<p>Beslutningen om å omorganisere skatteforskningsprogrammet ble tatt i 2010. For det første økte vi bevilgningene til programmet fra 5 til 9 mill. kroner. For det andre er det i sammensetningen av det nye programstyret lagt vekt på å finne medlemmer fra de nordiske landene. Dette skal bidra til å styrke samarbeidet mellom de nordiske forskningsmiljøene innen skatteøkonomi. Styret ledes nå av professor Jan Södersten fra Uppsala Universitet. For det tredje besluttet vi å utlyse en konkurranse om å opprette et senter for offentlig økonomi.</p>
<p>Det ble opprinnelig lagt opp til at det skulle etableres ett senter for offentlig økonomi. Det kom inn to svært gode søknader som det var vanskelig å skille. Programstyret valgte derfor å innvilge søknadene både fra Oslo Fiscal Studies, tilknyttet Universitetet i Oslo, og Norwegian Center for Taxation, tilknyttet Norges Handelshøyskole her i Bergen.</p>
<p>Det vil være fordeler med to sentre. Sentrene legger opp til å forske på et bredt spekter av relevante skatteøkonomiske problemstillinger, men med noe forskjellige forskningsprofiler. Sentrene vil dermed utfylle hverandre godt – samtidig som de vil konkurrere. De vil også kunne samarbeide, blant annet om utdanning av doktorgradsstudenter.</p>
<p>Skatteforskningsprogrammet skal fortsatt også skape møteplasser for forskere og brukere av skatteøkonomisk forskning, blant annet gjennom å gi støtte til og arrangere konferanser innenfor fagområdet. Den viktigste møteplassen er seminaret Skatteforum. Gjennom dette seminaret utvikles et nettverk mellom forskerne som deltar i programmet, og mellom norske og utenlandske forskningsmiljøer. Skatteforum er også viktig for å knytte sentrale brukermiljøer – først og fremst Finansdepartementet – opp mot framtredende utenlandske og norske forskere på feltet. Jeg hadde selv gleden av å besøke Skatteforum på Høsbjør i 1999.</p>
<p>Et godt skattesystem kommer ikke av seg selv. Det blir til over tid og det blir til ved god kunnskap og gode beslutninger. Dette vil vi også se i framtiden. Framtiden vil by på utfordringer både når det gjelder skatteøkonomiske problemstillinger og for offentlig økonomi. Med åpningen av disse to sentrene i dag, står vi godt rustet til disse utfordringene.</p>
<p>Jeg ønsker lykke til med oppbyggingen av Norwegian Center for Taxation og Oslo Fiscal Studies!</p>
</body></document>