<document xml:lang="nob" id="no_id"><header><title>2012/2013 gonagasreappá bivddu muddemat - regjeringen.no</title><genre code="admin"/><author><person firstname="" lastname="Fiskeri- og kystdepartementet" sex="unknown" born="" nationality=""/></author><year>2012</year><publChannel><publication><publisher>regjeringen.no</publisher></publication></publChannel><wordcount>419</wordcount><conversion_status type="standard"/><availability><free/></availability><submitter name="" email="divvun@samediggi.no"/><multilingual/><origFileName>http://regjeringen.no/nb/dep/fkd/pressesenter/pressemeldinger/2012/reguleringer-for-fangst-av-kongekrabbe-i.html?id=696191</origFileName><parallel_text xml:lang="sme" location="20122013-gonagasreappa-bivddu-muddemat_id_696191.html"/><metadata><uncomplete/></metadata><version>XSLtemplate $Revision: 48460 $; file-specific xsl  Revision; common.xsl  $Revision: 154948 $; </version></header><body><p>Reguleringer for fangst av kongekrabbe i 2012/2013 - regjeringen.no</p>
<p><em type="italic">Fiskeri- og kystdepartementet har fastsatt reguleringer for fangst av kongekrabbe i det kvoteregulerte området øst for 26°Ø. – Overgang fra maksimalkvoter til garanterte fartøykvoter vil gi større forutsigbarhet og tilrettelegge for at fangstinnsatsen kan strekkes ut i tid, sier fiskeri- og kystminister Lisbeth Berg-Hansen. </em>Det kommende reguleringsåret vil løpe fra 1. august 2012 til 31. juli 2013. Det tildeles nå garanterte fartøykvoter, og det vil være anledning til å fangste kongekrabbe hele året. Det åpnes for at fartøy opp til 15 meter kan delta i åpen gruppe (mot 13 meter inneværende sesong). Reguleringene er fastsatt etter samråd med Sametinget. For reguleringsåret 2012/2013 får fartøy med eier på blad B pr. 1. januar 2012 en fartøykvote på 2,3 tonn lytefrie hannkrabber, mens øvrige fartøy med adgang til å delta får en fartøykvote på 1,15 tonn. Dette innebærer at garanterte kvoter for de enkelte fartøy reduseres med i underkant av 10 % sammenlignet med 2011/2012, noe som har sammenheng med redusert totalkvote. </p>
<p type="title" xml:lang="nno">Fakta om reguleringene i det kvoteregulerte området:</p>
<list><p type="listitem">Totalkvoten er på 900 tonn hannkrabber, herav 100 tonn skadede hannkrabber, samt 50 tonn hunnkrabber.</p>
<p type="listitem">Totalkvoten fordeles som garanterte fartøykvoter, og det er lagt til grunn en overregulering på vel 20 % gitt samme deltakelse som inneværende reguleringsår.</p>
<p type="listitem">Fartøy med eier på blad B pr. 1. januar 2012 får en fartøykvote på 2,3 tonn lytefrie hannkrabber, mens øvrige fartøy med adgang til å delta får en fartøykvote på 1,15 tonn. Det skilles ikke på fartøy i lukket og åpen gruppe.</p>
<p type="listitem">Det gis tilleggskvoter på inntil 9 % skadede hannkrabber og 5 % hunnkrabber, beregnet av fartøyets fangst av lytefri hannkrabbe pr. uke.</p>
<p type="listitem">Minstemålet på 130 mm skjoldlengde videreføres.</p>
<p type="listitem">Fartøy som skal delta i åpen gruppe i den kvoteregulerte fangsten skal fremstilles for kontroll for Fiskeridirektoratets regionkontor, og være godkjent før de kan delta.</p>
<p type="listitem">Fartøy med adgang til å delta i den kvoteregulerte fangsten må, etter oppstart av fangst i det regulerte området, først ha endelig avsluttet (og landet) fangsten i det regulerte området før det kan delta i fangst utenfor det regulerte området. Ved eventuell refordeling av kvote vil refordelt kvantum likevel kunne fangstes i det kvoteregulerte området.</p>
<p type="listitem">Dersom kongekrabbe fangstet utenfor det kvoteregulerte området skal landes innenfor det regulerte området, må landing skje direkte fra fartøy til anlegg som er godkjent av Mattilsynet og registrert i Fiskeridirektoratets register over godkjente kjøpere. Denne bestemmelsen er allerede trådt i kraft.</p>
</list><p xml:lang="nno"><em type="italic">Kontakt: </em>Pressevakt 22 24 66 99 seniorrådgiver Bernt Bertelsen, tlf 22 24 64 93 </p>
</body></document>