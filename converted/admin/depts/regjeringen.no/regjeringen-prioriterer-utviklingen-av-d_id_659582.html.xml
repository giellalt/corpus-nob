<document xml:lang="nob" id="no_id"><header><title>Ráđđehus vuoruha digitála bálvalusaid ovddideami - regjeringen.no</title><genre code="admin"/><author><person firstname="" lastname="Fornyings-, administrasjons- og kirkedepartementet" sex="unknown" born="" nationality=""/></author><year>2011</year><publChannel><publication><publisher>regjeringen.no</publisher></publication></publChannel><wordcount>288</wordcount><conversion_status type="standard"/><availability><free/></availability><submitter name="" email="divvun@samediggi.no"/><origFileName>http://regjeringen.no/nb/dep/fad/pressesenter/pressemeldinger/2011/regjeringen-prioriterer-utviklingen-av-d.html?id=659582</origFileName><parallel_text xml:lang="eng" location="nok-56-billion-for-municipal-interaction_id_657073.html"/><parallel_text xml:lang="nno" location="komm-pressemelding-1-3_id_657120.html"/><parallel_text xml:lang="sma" location="raehus-vuoruha-digitala-balvalusaid-ovdd_id_659582.html"/><parallel_text xml:lang="sme" location="raehus-vuoruha-digitala-balvalusaid-ovdd_id_659582.html"/><parallel_text xml:lang="smj" location="raehus-vuoruha-digitala-balvalusaid-ovdd_id_659582.html"/><metadata><uncomplete/></metadata><version>XSLtemplate $Revision: 48460 $; file-specific xsl  Revision; common.xsl  $Revision$; </version></header><body><p>Regjeringen prioriterer utviklingen av digitale tjenester - regjeringen.no</p>
<p><em type="italic">Regjeringen ønsker å forbedre farten på utviklingen av offentlige digitale tjenester og forslår derfor store bevilgninger til IKT-relaterte formål og statlige IKT-prosjekter. </em></p>
<p>- Dette vil øke kvaliteten på offentlig forvaltning, og frigjøre tid som blant annet kan brukes til raskere saksbehandling og oppgaver som krever tilstedeværelse og personlig kontakt, sier fornyingsminister Rigmor Aasrud.</p>
<p>Følgende store IKT-prosjekter har fått bevilgninger i regjeringens forslag til budsjett for 2012:</p>
<list><p type="listitem">Regjeringen foreslår å bevilge 220 millioner kroner for 2012 til modernisering av IKT-løsninger i NAV. Programmet som er planlagt gjennomført over seks år, vil legge til rette for en betydelig økning av effektiviteten i saksbehandlingen både for etaten, brukere og andre aktører.</p>
<p type="listitem">Politiets IKT-systemer fungerer ikke tilfredsstillende. Regjeringen foreslår derfor å styrke budsjettet med 80 millioner kroner for å sikre nødvendig framdrift i arbeidet med ny IKT-infrastruktur, ny programvareplattform, bedre sikkerhetsløsninger og forprosjektet for nye straffesakssystemer.</p>
<p type="listitem">Regjeringen foreslår å bevilge 85 millioner kroner til kjernejournaler i helsevesenet i 2012. Disse skal inneholde blant annet livbergende kritisk informasjon som medisinering, allergier og epikriser. Tilgangen til slik informasjon vil være av betydning for alle aktører i helsesektoren.</p>
<p type="listitem">Altinn II-prosjektet skal videreføres, og regjeringen foreslår å bevilge 162 millioner kroner til dette arbeidet i 2012. Til arbeidet med en metadataløsning for Altinn foreslås det bevilget 37,8 millioner kroner, hvorav 17,6 millioner kroner til utviklingsarbeid i Brønnøysundregistrene, og henholdsvis 1,5 og 18,7 millioner kroner til utviklingsarbeid i Arbeids- og velferdsetaten og Skatteetaten.</p>
<p type="listitem">Med utvikling av nytt felles grunnlagsdatasystem i Skatteetaten (MAG-prosjektet) ønsker regjeringen å tilrettelegge for bedre kvalitet i likningen. Prosjektets totale kostnadsramme er 221,6 millioner kroner for perioden 2012–2015, inklusiv usikkerhetsavsetning på 61 millioner kroner. For 2012 foreslår regjeringen at det avsettes 43,6 millioner kroner til prosjektet.</p>
</list></body></document>
