<document xml:lang="nob" id="no_id">
  <header>
    <title>Norgga stáhtakaleanddar heaittihuvvo - regjeringen.no</title>
    <genre code="admin"/>
    <author>
      <person firstname="" lastname="Fornyings-, administrasjons- og kirkedepartementet" sex="unknown" born="" nationality=""/>
    </author>
    <year>2011</year>
    <publChannel>
      <publication>
        <publisher>regjeringen.no</publisher>
      </publication>
    </publChannel>
    <wordcount>158</wordcount>
    <conversion_status type="standard"/>
    <availability>
      <free/>
    </availability>
    <submitter name="" email="divvun@samediggi.no"/>
    <multilingual/>
    <origFileName>http://regjeringen.no/nb/dep/fad/pressesenter/pressemeldinger/2011/norges-statskalender-legges-ned.html?id=664517</origFileName>
    <parallel_text xml:lang="nno" location="noregs-statskalender-blir-lagt-ned_id_664517.html"/>
    <parallel_text xml:lang="sme" location="norgga-stahtakaleanddar-heaittihuvvo_id_664517.html"/>
    <metadata>
      <uncomplete/>
    </metadata>
    <version>XSLtemplate $Revision: 48460 $; file-specific xsl  Revision; common.xsl  $Revision: 154948 $; </version>
  </header>
  <body>
    <p>Norges statskalender legges ned - regjeringen.no</p>
    <p>
      <em type="italic">Fornyings-, administrasjons- og kirkedepartementet (FAD) har besluttet å legge ned Norges statskalender i trykt og elektronisk utgave med virkning fra 1. januar 2012. </em>
    </p>
    <p>Norges statskalender har opplevd abonnementssvikt de siste årene. Dette har medført at verken trykt eller elektronisk utgave lenger er selvfinansierende. Mye av informasjonen i statskalenderen finnes i dag på andre nettsteder.</p>
    <p>Departementenes servicesenter har på oppdrag fra FAD gjennomført en behovs- og brukerundersøkelse. Undersøkelsen viser at det er lite bruk og behov for kalenderen. Departementet har derfor besluttet å legge ned Norges statskalender i trykt og elektronisk utgave med virkning fra 1. januar 2012.</p>
    <p>Statskalenderen inneholder i dag blant annet oversikt over statsinstitusjoner med opplysninger om antall ansatte, virksomhetsområder, organisering, budsjetter og ansvarsområde. Videre inneholder den oversikt over Stortingets sammensetning, regjeringen, kongehuset, domstolene og opplysninger om dekorasjoner.</p>
    <p>Brukere av statskalenderen kan oppsøke nettstedene til Statens tjenestemannsregister , Statistisk sentralbyrå , Norsk samfunnsvitenskapelig datatjeneste eller den enkelte statlige virksomhets nettside.</p>
  </body>
</document>
