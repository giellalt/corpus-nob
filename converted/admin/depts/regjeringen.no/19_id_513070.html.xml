<document xml:lang="nob" id="no_id"><header><title>18 Media</title><genre code="admin"/><author><person firstname="" lastname="Arbeids- og sosialdepartementet" sex="unknown" born="" nationality=""/></author><year>2008</year><publChannel><publication><publisher>regjeringen.no</publisher></publication></publChannel><wordcount>1378</wordcount><conversion_status type="standard"/><availability><free/></availability><submitter name="Børre Gaup" email="borre.gaup@uit.no"/><origFileName>http://www.regjeringen.no/nb/dep/ad/dok/regpubl/stmeld/2007-2008/stmeld-nr-28-2007-2008-/19.html?id=513070</origFileName><parallel_text xml:lang="sme" location="19_id_634205.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p>18 Media - regjeringen.no</p>
<p>St.meld. nr. 28 (2007-2008)</p>
<p type="title">Samepolitikken</p>
<p type="title">18 Media</p>
<p>Regjeringen mener at pressefrihet og godt fungerende medier er en avgjørende forutsetning for ytringsfrihet, rettssikkerhet og et levende demokrati. Dette gjelder også for det samiske samfunnet. Grunnlovens § 100 slår fast myndighetenes ansvar for å <em type="italic">»... lægge Forholdene til Rette for en aaben og oplyst offentlig Samtale». </em>Ansvaret omfatter ikke minst å legge til rette for ytringsfrihet og demokratisk deltakelse for ulike minoritetsgrupper. I tråd med dette er det satt opp som et hovedmål for regjeringens mediepolitikk å stimulere til mangfold og kvalitet i norske medier. Formålet er å opprettholde en infrastruktur av medier som kan fungere som ytringskanaler og tilby mangfoldig og troverdig informasjon for alle grupper i samfunnet. </p>
<p type="title">18.1 Aviser</p>
<p>Samiske aviser har mottatt statlig driftstilskudd siden 1978. Siden 1991 er tilskuddet tildelt over en egen post på Kultur- og kirkedepartementets budsjett. I 2007 omfattet tilskuddsordningen tre aviser, de samiskspråklige avisene áššu og Min áigi og den hovedsakelig norskspråklige avisen Ságat. I tillegg mottok publikasjonen Nuorttanaste et øremerket tilskudd over samme budsjettpost.</p>
<p>Siden 2005 har dessuten Lokalavisa Nordsalten mottatt et mindre tilskudd til produksjon av avissider på lulesamisk.</p>
<p>Ved behandlingen av St. meld. nr. 33 (2001 – 2002) Tilleggsmelding til St. meld. nr. 55 (2000 – 2001)  <em type="italic">Om samepolitikken </em>, gikk Stortinget bl.a. inn for at tilskuddet i noe større grad skal rettes inn mot de samiskspråklige avisene i ordningen. Et flertall i kommunalkomiteen presiserte likevel at en økning av tilskuddet til samiskspråklige aviser ikke må finansieres ved reduksjon i støtten til samiske aviser som skriver på norsk. </p>
<p>Tidligere ble 2/3 av tilskuddet tildelt i form av et grunntilskudd som var like stort for alle avisene i ordningen. Den resterende tredjedelen ble tildelt i form av et variabelt tilskudd som ble beregnet ut fra antall produserte sider med en høyere tilskuddssats for samisk tekst. På bakgrunn av stortingsbehandlingen av St. meld. nr. 33 ble tilskuddsordningen endret med virkning for tilskuddsåret 2005. Endringen innebar at det variable tilskuddet ble forbeholdt produksjon av avissider på samisk og at avsetningen til variabelt tilskudd ble redusert fra 1/3 til 10 pst.</p>
<p>I tillegg ble det åpnet for tilskudd til produksjon av avissider på lulesamisk, begrenset oppad til 1 prosent av årets bevilgning på posten. Regjeringen vil vurdere om en tilsvarende tilskuddsordning kan etableres for produksjon av avissider på sørsamisk.</p>
<p>Regjeringen er kjent med at alle de tre samiske avisene arbeider med konkrete planer om å øke utgivelseshyppigheten. De to samiskspråklige avisene, Min áigi og áššu, har slått seg sammen for å realisere planene om å etablere en samisk dagsavis. Første utgave av den nye avisen, kalt ávvir, var i salg 6. februar i år. I starten vil avisen komme ut tre dager i uka, men tilbudet vil etter hvert bli utvidet til fem utgivelser per uke. Ságat vil etter planen komme ut som dagsavis (dvs. med fem utgaver per uke) i løpet av året.</p>
<p>De samiske avisene spiller en uvurderlig rolle både for demokratisk debatt og språkutvikling i det samiske samfunnet. Regjeringen legger til grunn at en dagsavis vil kunne ha en helt annen funksjon som informasjonskilde og debattforum enn en fådagersavis. Regjeringen er innstilt på å legge til rette for økt utgivelseshyppighet i de samiske avisene og har derfor økt tilskuddet til samiske aviser med 5 mill. kroner i 2008.</p>
<p>Regjeringen mener at hovedvekten av tilskuddet fremdeles bør gå til avisproduksjon på samisk, og legger vekt på at det er mer kostnadskrevende å produsere aviser på samisk enn på norsk. Innretningen av tilskuddet bør reflektere disse merkostnadene. Regjeringen legger også stor vekt på at aviser på samisk spiller en viktig rolle i bevaring og utvikling av de samiske språkene, bl.a. som læremiddel i skolen. Regjeringen er samtidig klar over at en relativt stor del av den samiske befolkningen ikke behersker samisk skriftspråk, og mener derfor at det er nødvendig å opprettholde muligheten for at også norskspråklige aviser rettet mot den samiske befolkningen kan motta tilskudd gjennom denne ordningen.</p>
<p>Endringene i det samiske avismønsteret har likevel gjort det nødvendig å gjennomgå den nærmere innretningen av pressestøtten til samiske aviser. Et utkast til forskriftsendringer ble sendt på høring 12. februar, med frist for uttalelse 26. mars 2008. Kultur- og kirkedepartementet vil endre forskriften med virkning for tildeling av tilskudd for 2008.</p>
<p type="title">18.1.1 Forvaltning av tilskuddsordningen til&#13;   samiske aviser</p>
<p>I likhet med de øvrige pressestøtteordningene forvaltes tilskuddet til samiske aviser per i dag av Medietilsynet. Spørsmålet om en eventuell overføring av forvaltningsansvaret til Sametinget er blitt reist ved flere anledninger, bl.a. i St.meld. nr. 33 (2001 – 2002) Tilleggsmelding til St.meld. nr. 55 (2000 – 2001)  <em type="italic">Om samepolitikken </em>. </p>
<p>Regjeringen legger til grunn at Sametinget må ha reell innflytelse på områder som er viktig for det samiske samfunn, i tråd med Soria Moria-erklæringen. Kultur- og kirkedepartementet har kontaktet Sametinget om spørsmålet om det er hensiktsmessig at Sametinget overtar forvaltningen av tilskuddsordningen til samiske aviser. En forutsetning må være at tilskuddsforvaltningen gir den nødvendige avstand og uavhengighet i forholdet mellom samiske politiske myndigheter og samisk presse, jf. Innst. S. nr. 110 (2002 – 2003).</p>
<p>Kultur- og kirkedepartementet legger til grunn at det per i dag ikke er grunnlag for å ta stilling til spørsmålet, og at forvaltningsansvaret inntil videre bør ligge i Medietilsynet.</p>
<p type="title">18.2 Film</p>
<p>Den norske filmpolitikken skal bidra til å bevare og videreutvikle den samiske kulturen. Statlig støtte til filmproduksjon er et viktig virkemiddel for å sikre at publikum får et godt tilbud av filmer på eget språk, forankret i egen kultur. Dette gjelder i like stor grad for samisk film som for norsk. I tillegg til å bidra til utvikling og produksjon av samisk film, er formidling av samisk film og innsatsen overfor barn og unge prioriterte områder. I St.meld. nr. 22 (2006 – 2007) <em type="italic">Veiviseren. For det norske filmløftet </em>er det gjort nærmere rede for ulike samiske filmtiltak. </p>
<p>Statlig støtte til filmproduksjon forvaltes i dag hovedsakelig av Norsk filmfond. I tillegg gis det støtte fra regionale filmsenter og filmfond til utvikling og produksjon av kortfilm og dokumentarfilm. Nordnorsk filmsenter har et særlig ansvar for støtte til samisk film, og det stilles krav om at det skal gis støtte til minst en samisk film årlig. Det foreligger planer om å opprette et internasjonalt samisk filmsenter i Kautokeino. Regjeringen ser positivt på opprettelsen av et slikt filmsenter, som vil kunne bidra til en ytterligere satsing på den samiske filmen.</p>
<p type="title">18.3 Kringkasting</p>
<p>Allmennkringkasterne NRK, TV 2, Kanal 24 og P4 har programforpliktelser som pålegger dem å tilby programmer til den samiske befolkningen, enten på samisk eller med samisk innhold.</p>
<p>NRK er i en særstilling i forhold til de andre allmennkringkasterne. NRK har en lovfestet rett til å drive kringkasting, jf. kringkastingsloven § 2 – 1, og programvilkårene er nedfelt i selskapets vedtekter (se også kap. 19.4). TV 2, Kanal 24 og P4 er kommersielle allmennkringkastere og har konsesjon etter kringkastingsloven § 2 – 1. For disse er det nedfelt programvilkår i konsesjonene.</p>
<p>Medietilsynet fører tilsyn med allmennkringkasternes etterlevelse av deres allmennkringkastingsoppdrag. Medietilsynet lager en årlig allmennkringkastingsrapport, som evaluerer de enkelte kringkasternes allmennkringkasterregnskap. I tillegg til den årlige allmennkringkastingsrapporten fører Medietilsynet løpende tilsyn med kringkasternes etterlevelse av programforpliktelsene som er nedfelt i henholdsvis vedtekter (NRK) og konsesjonsdokumenter.</p>
<p>Medietilsynet har myndighet til å sanksjonere de kommersielle allmennkringkasterne ved brudd på programforpliktelsene. Departementet er klageorgan for de vedtak Medietilsynet treffer på kringkastingsfeltet. Når det gjelder NRK, har ikke Medietilsynet formell sanksjonsmyndighet i forhold til tilsynet med allmennkringkastingsforpliktelsene. Medietilsynet utarbeider imidlertid hvert år en rapport om NRKs virksomhet. Fra og med 2007 er oppfølging og utkvittering av Medietilsynets allmennkringkastingsrapport for NRK fast punkt på agendaen for NRKs generalforsamling. Dette ble vedtatt i generalforsamling 15. juni 2006.</p>
<p type="title">18.4 Strategier og tiltak</p>
<p>Samiskspråklige aviser spiller en viktig rolle i bevaring og utvikling av de samiske språkene, bl.a. som læremiddel i skolen. Samtidig er norskspråklige samiske aviser en viktig kilde til informasjon for samer som ikke behersker samisk skriftspråk. Regjeringen har økt tilskuddet til samiske aviser med 5 mill. kroner i 2008 til 18,9 mill. kroner. Regjeringen tar sikte på å øke bevilgningen ytterligere i statsbudsjettet for 2009. Budsjettøkningen og endringene i det samiske avismønsteret har gjort det nødvendig å gjennomgå den nærmere innretningen av pressestøtten til samiske aviser. Kultur- og kirkedepartementet vil endre forskriften for tilskudd til samiske aviser med virkning for tildeling av tilskudd for 2008.</p>
</body></document>
