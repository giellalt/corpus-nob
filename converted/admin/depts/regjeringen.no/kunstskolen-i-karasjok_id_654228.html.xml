<document xml:lang="nob" id="no_id"><header><title>Dearvvahansárdni dáiddaskuvlla rahpandilálašvuhtii Kárášjogas  - regjeringen.no</title><genre code="admin"/><author><person firstname="" lastname="Fornyings-, administrasjons- og kirkedepartementet" sex="unknown" born="" nationality=""/></author><year>2011</year><publChannel><publication><publisher>regjeringen.no</publisher></publication></publChannel><wordcount>421</wordcount><conversion_status type="standard"/><availability><free/></availability><submitter name="" email="divvun@samediggi.no"/><origFileName>http://regjeringen.no/nb/dep/fad/aktuelt/taler_og_artikler/av_ovrig_politisk_ledelse/taler-og-artikler-av-statssekretar-raimo/2011/kunstskolen-i-karasjok.html?id=654228</origFileName><parallel_text xml:lang="sma" location="dearvvahansardni-daiddaskuvlla-rahpandil_id_654228.html"/><parallel_text xml:lang="sme" location="dearvvahansardni-daiddaskuvlla-rahpandil_id_654228.html"/><parallel_text xml:lang="smj" location="dearvvahansardni-daiddaskuvlla-rahpandil_id_654228.html"/><metadata><uncomplete/></metadata><version>XSLtemplate $Revision: 43483 $; file-specific xsl  Revision; common.xsl  $Revision: 154948 $; </version></header><body><p>Kunstskolen i Karasjok - regjeringen.no</p>
<p><em type="italic">Hilsningstale av statssekretær Raimo Valle ved åpningen av kunstskolen i Karasjok 02.09.2011 . </em></p>
<p>Kjære alle sammen!</p>
<p>Jeg er svært glad for å kunne delta på åpningen av Kunstskolen i Karasjok. Skolen er den første samiske skole for visuell kunst og vil kunne spille en viktig rolle i utviklingen av samiske kunstuttrykk og samisk selvforståelse i fremtiden.</p>
<p>Jeg vet at det har vært en lang vei å gå for å få skolen godkjent. Mange har bidratt i arbeidet. Jeg er glad for at Finnmark fylkeskommune, Sametinget og Karasjok kommune har gått sammen for å finansiere etableringen av kunstskolen og leie av lokaler. Dette viser at samarbeid gir utvikling.</p>
<p>Selv om mange har bidratt, vil jeg her særlig berømme Samiske kunstneres forening for det utrettelige arbeidet dere har gjort for å få etablert en kunstskole. Kunstutdanning var en av de første saker som foreningen flagget og la frem for Samekonferansen allerede i 1980. I 2004 ble kunstskolen en egen stiftelse. Til stiftelseskapital donerte medlemmene av Samiske kunstneres forening sine egne kunstverk. Det er derfor en seier for foreningen at skolen endelig er på plass og at elevene kan begynne på utdanningen i høst.</p>
<p>Som dere kjenner til foretrekker flertallsregjeringen offentlig drevne skoler. Vi har likevel tatt på alvor en formulering i vår politiske plattform, der det heter: ”Regjeringen vil ha et opplæringssystem som ivaretar samenes særskilte behov.”</p>
<p>Skolen ble derfor godkjent som en tilskuddsberettiget privat videregående skole av Kunnskapsdepartementet i 2010, og for stipend og lån i Statens lånekasse. Et viktig moment i godkjennelsen er at kunstfagene utgjør hele skolens opplæringstilbud. Kunstskolen kan således sammen med allmenn studiekompetanse danne grunnlag for videre utdanning innenfor visuell kunst. Utdanningen kan også være et godt utgangspunkt for en yrkeskarriere innenfor visuell kunst.</p>
<p>Kunstskolen her i Karasjok vil gi studentene muligheter til å få en kunstfaglig utdanning i samiske omgivelser og i et aktivt miljø for samisk billedkunst. Jeg er sikker på at dere som tar utdanning ved denne skolen vil få gode rammer for å lære visuelle uttrykksformer og at dere vil gi viktige bidrag til den samiske kulturen i fremtiden.</p>
<p>Gjennom kunsten kan vi knytte bånd til fortiden og samtidig avspeile dagens samfunn. Samisk kunst kan være med å skape respekt og forståelse for samisk egenart, kultur og mangfold. Men kunsten, og dere som skole, skal også stille spørsmål ved det bestående, utfordre fordommer og se inn i vår fremtid. Jeg ønsker dere alle – studenter og ansatte ved skolen – lykke til med det kommende skoleåret og med fremtiden!</p>
</body></document>