<document xml:lang="nob" id="no_id"><header><title>Davviriikkaid sámeministarat ja sámediggepresideanttat deaivvadit Oslos - regjeringen.no</title><genre code="admin"/><author><person firstname="" lastname="Fornyings-, administrasjons- og kirkedepartementet" sex="unknown" born="" nationality=""/></author><year>2012</year><publChannel><publication><publisher>regjeringen.no</publisher></publication></publChannel><wordcount>435</wordcount><conversion_status type="standard"/><availability><free/></availability><submitter name="" email="divvun@samediggi.no"/><multilingual/><origFileName>http://regjeringen.no/nb/dep/fad/pressesenter/pressemeldinger/2012/nordiske-sameministre-og-sametingspresid.html?id=708331</origFileName><parallel_text xml:lang="sme" location="davviriikkaid-sameministarat-ja-samedigg_id_708331.html"/><metadata><uncomplete/></metadata><version>XSLtemplate $Revision: 64438 $; file-specific xsl  Revision; common.xsl  $Revision$; </version></header><body><p>Nordiske sameministre og sametingspresidenter møtes i Oslo - regjeringen.no</p>
<p><em type="italic">Fredag 23. november har Fornyings-, administrasjons- og kirkeminister Rigmor Aasrud invitert de nordiske sameministrene og Sametingspresidentene til møte i Oslo. I forbindelse med møtet skal den Nordiske samiske språkprisen – Gollegiella deles ut. </em></p>
<p>- Jeg ser fram til, sammen med den norske sametingspresidenten, å møte mine finske og svenske kollegaer sammen med sametingspresidentene i de to landene til møte i Oslo. Det er viktig at vi møtes og snakker om tiltak på tvers av de tre landene og felles utfordringer, sier Rigmor Aasrud.</p>
<p>På møtet står følgende saker på dagsorden:</p>
<list><p type="listitem"><em type="italic">Nordisk samisk språkpris – Gollegiella 2012 </em>Sameministrene og sametingspresidentene i Finland, Sverige og Norge har opprettet en nordisk samisk språkpris – Gollegiella – som betyr <span type="quote" xml:lang="smj">"gullspråk"</span> i oversettelse fra samisk. Prisen er på ca. 120 000 norske kroner (15 000 euro) og deles ut til enkeltpersoner, grupper, organisasjoner eller institusjoner som har gjort en verdifull innstats til fremme av samisk språk. Prisen deles ut annet hvert år til en vinner i Finland, Sverige, Russland og/eller Norge. Prisen ble første gang delt ut i 2004. </p>
<p type="listitem"><em type="italic">Nordisk samisk fag- og ressurssenter for samisk språk – Giellagáldu </em>Med utgangspunkt i en felles nordisk rapport med anbefalinger om ny organisering av språksamarbeidet, samt gjennomført forprosjekt i 2011, har Samisk parlamentarisk råd (SPR) vedtatt å sette i gang et prøveprosjekt for å etablere et Nordisk samisk fag- og ressurssenter for samisk språk - Giellagáldu. Prosjektperioden starter 1. januar 2013 og går ut 30. juni 2014. </p>
<p type="listitem"><em type="italic">Urfolksperspektivet i Barentssamarbeidet </em>Barentssamarbeidet ble etablert gjennom Kirkenes-erklæringen i 1993 og utgjør en bærebjelke i det regionale samarbeidet i nord. Barentssamarbeidet vil feire 20-årsjubileum under norsk formannskap i 2013. Under det norske formannskapet tar man sikte på å utarbeide en ny Kirkenes-erklæring som avspeiler endringene siden 1993 og trekker opp hovedlinjene for samarbeidet i årene fremover. Urfolksdimensjonen er fremtredende i Barentssamarbeidet. </p>
<p type="listitem"><em type="italic">Bekjempelse av trakassering og diskriminering av samer </em>Et viktig tema for det nordiske minister- og sametingspresidentmøtet er bekjempelse av trakassering og diskriminering av samer. Den finske representanten i FNs permanente forum for urfolk og Minoritetsombudsmann i Finland, Eva Biaudet, er invitert til å holde en kort innledning om temaet. Etter Biaudets innlegg vil ministrene og sametingspresidentene utveksle tanker om temaet. </p>
</list><p><em type="italic">Program for møtet: </em>10.00: Møte for ministre og sametingspresidenter 11.00: Prisutdeling av Nordisk samisk språkpris - Gollegiella 2012 11.30: Møtedeltakerne er tilgjengelig for media 12.00: Lunsj (for møtedeltakerne) </p>
<p>Pressen kan være tilstede ved begynnelsen av møtet og ved utdeling av språkprisen og selvsagt i forbindelse med at møtedeltakerne er tilgjengelig for media.</p>
<p xml:lang="nno"><em type="italic">Tid: </em>Fredag 23. november kl 10.00 <em type="italic">Sted: </em>Gamle Logen, Grev Wedels plass 2 </p>
</body></document>
