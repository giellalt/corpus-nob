<document xml:lang="nob" id="no_id"><header><title>Ollu huksendoaimmat 2012 - regjeringen.no</title><genre code="admin"/><author><person firstname="" lastname="Fornyings-, administrasjons- og kirkedepartementet" sex="unknown" born="" nationality=""/></author><year>2011</year><publChannel><publication><publisher>regjeringen.no</publisher></publication></publChannel><wordcount>590</wordcount><conversion_status type="standard"/><availability><free/></availability><submitter name="" email="divvun@samediggi.no"/><origFileName>http://regjeringen.no/nb/dep/fad/pressesenter/pressemeldinger/2011/stor-byggevirksomhet-i-2012.html?id=660134</origFileName><parallel_text xml:lang="sma" location="ollu-huksendoaimmat-2012_id_660134.html"/><parallel_text xml:lang="sme" location="ollu-huksendoaimmat-2012_id_660134.html"/><parallel_text xml:lang="smj" location="ollu-huksendoaimmat-2012_id_660134.html"/><metadata><uncomplete/></metadata><version>XSLtemplate $Revision: 48460 $; file-specific xsl  Revision; common.xsl  $Revision: 154948 $; </version></header><body><p>Stor byggevirksomhet i 2012 - regjeringen.no</p>
<p><em type="italic">Statsbudsjettet for 2012 viser at Regjeringen forsetter å satse på høy statlig byggevirksomhet. Investeringsbudsjettet under Fornyings- administrasjons- og kirkedepartementet utgjør 3,2 milliarder kroner. </em></p>
<p>- Staten skal som byggherre og eiendomsforvalter gå foran med et godt eksempel innenfor byggenæringen, blant annet når det gjelder miljø og energi, universell utforming og arkitektur. Særlig vil arbeidet med mer miljø- og energivennlige bygninger være høyt prioritert i årene som kommer, sier fornyings-, administrasjons- og kirkeminister Rigmor Aasrud.</p>
<p>Departementet leder arbeidet med utredning og prosjektering av bygningsmessige arbeider i Regjeringskvartalet etter terrorangrepet 22. juli. Dette vil være en prioritert arbeidsoppgave i 2012.</p>
<p>I budsjettet for neste år foreslår regjeringen å bevilge penger til følgende større prosjekter:</p>
<list><p type="listitem">Nytt teknologibygg ved Universitetet i Tromsø får en oppstartbevilgning på 30 millioner kroner. De totale kostnadene ventes å ligge innenfor en ramme på 427,4 millioner kroner. Prosjektet skal være ferdig våren 2014.</p>
<p type="listitem">Til pågående prosjekter er det foreslått en videreføringsbevilgning på 395,6 mill. kroner. Størstedelen av midlene vil gå til fase 1 og 2 av restaureringen av Domus Media og de andre sentrumsbygningene ved Universitetet i Oslo, og nytt odontologibygg ved Universitetet i Bergen. Aulaen var ferdig til Universitetets 200- års jubileum. Andre prosjekter i fase 1 blir samordnet med arbeidene i fase 2 og skal være ferdig i 2. kvartal 2014. Kostnadsrammen for Domus Media, fase 1 er på 534,9 millioner kroner, og 384,7 mill kroner for fase 2. Odontologibygget i Bergen har en kostnadsramme på 852,9 mill. kroner, og er ferdig høsten 2012.</p>
<p type="listitem">For å sikre at Eidsvollbygningen blir ferdig restaurert til Grunnlovsjubileet i 2014 foreslår Regjeringen en bevilgning i 2012 på 120 millioner kroner. Hele prosjektet koster 370,2 millioner kroner.</p>
<p type="listitem">Andre store prosjekter som er i gang og får bevilgning i 2012: - Høgskolen i Oslo, sykepleierutdanningen 200 millioner kroner. Ferdig første halvår 2012. - Høgskolen i Bergen, samlokalisering 590 millioner kroner. Stort prosjekt med kostnadsramme på 2 479 millioner kroner. Statsbyggs største bygg for tiden. Ferdig i 2014 - Høgskolen i Sogn og Fjordane, sentralbygg Sogndal 146 millioner kroner. Ferdig i 2012. - Regjeringskvartalet, R6 210 millioner kroner. Ferdig i juni 2012.</p>
</list><p>Regjeringen foreslår å bevilge i alt 205,75 millioner i 2012 til å videreføre prosjektering av en rekke bygg:</p>
<list><p type="listitem">I 2012 videreføres prosjektering av Ullersmo fengsel, Bergen tinghus, Molde tinghus og Kunsthøgskolen i Bergen.</p>
<p type="listitem">Det er avsatt 66 millioner kroner til å videreføre prosjektering av nytt Nasjonalmuseum på Vestbanen i Oslo. Vid</p>
<p type="listitem">Videre er det satt av 20 mill kroner til å gjennomføre prosjekteringarbeider etter terroranslaget mot regjeringskvartalet 22. juli. Dette anslaget er beheftet med usikkerhetsmomenter som det evt. må korrigeres for senere.</p>
</list><p><em type="italic">Styrket satsing på vedlikehold av eiendommer </em>Til forvaltning, drift og vedlikehold av byggene innenfor den statlige husleieordningen, er det budsjettert med 1,6 milliarder kroner i 2012. Til drift og vedlikehold av ikke-inntektsgivende eiendommer, i hovedsak kulturhistoriske eiendommer, foreslås det i år en bevilgning på 18,8 millioner kroner. Til forvaltning, drift og vedlikehold av de kongelige eiendommene er det avsatt 84 millioner kroner for 2012. Rehabilitering av taket på Slottet har en kostnadsramme på 117 millioner kroner. Arbeidet skal være fullført i 2013. I 2012 er det foreslått bevilget 50 millioner kroner. </p>
<p><em type="italic">Følger av terroranslaget 22. juli </em>For 2012 er det satt av 130 mill kroner til leie av erstatningslokaler og til dekning av sikrings- og utbedringsarbeidet etter terroranslaget 22. juli. Anslaget er beheftet med usikkerhetsmomenter som det eventuelt må korrigeres for senere. </p>
</body></document>