<document xml:lang="nob" id="no_id"><header><title>Anne Aasheim ođđa direktevran Kulturráđđái - regjeringen.no</title><genre code="admin"/><author><person firstname="" lastname="Kulturdepartementet" sex="unknown" born="" nationality=""/></author><year>2010</year><publChannel><publication><publisher>regjeringen.no</publisher></publication></publChannel><wordcount>245</wordcount><conversion_status type="standard"/><availability><free/></availability><submitter name="" email="divvun@samediggi.no"/><origFileName>http://regjeringen.no/nb/dep/kud/pressesenter/pressemeldinger/2010/Anne-Aasheim-ny-direktor-i-Kulturradet.html?id=621153</origFileName><parallel_text xml:lang="sme" location="anne-aasheim-oa-direktevran-kulturraai_id_621153.html"/><metadata><uncomplete/></metadata><version>XSLtemplate $Revision: 34357 $; file-specific xsl  Revision; common.xsl  $Revision: 154948 $; </version></header><body><p>Anne Aasheim ny direktør i Kulturrådet - regjeringen.no</p>
<p type="title">Anne Aasheim ny direktør i Kulturrådet</p>
<p><em type="italic">Bildet: Nyutnevnt direktør i Kulturrådet Anne Aasheim mottar blomster av kulturminister Anniken Huitfeldt på pressekonferansen i dag. Foto: Wenche Nybo/Kulturdepartementet </em></p>
<p>Anne Aasheim (48) ble i statsråd i dag utnevnt til ny direktør i Norsk Kulturråd. Aasheim har vært redaktør i Dagbladet og distrikts- og nyhetsdirektør i NRK. I disse stillingene har hun hatt ansvaret for store omorganiseringer og omstillinger.</p>
<p>- Anne Aasheim er den beste vi kunne fått i denne jobben. Hun har bred erfaring med å jobbe i store organisasjoner og å lede omfattende omorganiseringer. Ikke minst har hun solid innsikt i norsk kulturliv, sier statsråd Anniken Huitfeldt.</p>
<p>- Kulturrådet står overfor store organisatoriske utfordringer, og jeg ønsker å tilrettelegge for de dyktige fagfolkene på best mulig måte. Endringene statsråden varslet i budsjettet ga svarene jeg trengte for å si ja til jobben, sier Aasheim.</p>
<p>Norsk kulturråd står overfor store endringer. Fra nyttår er det foreslått å legge ABMUs arkiv- og museumsoppgaver til Kulturrådet. Dermed blir administrasjonen doblet fra 50 til cirka 90 ansatte. I budsjettet for 2011 er det dessuten foreslått å øke Kulturrådets ansvar for forvaltningen av offentlig kulturstøtte.</p>
<p>Det var elleve søkere som ønsket stillingen som direktør i Kulturrådet.</p>
<p>Aasheim starter i jobben snarest og etter avtale med departementet.</p>
<p>Aasheim vil også være tilgjengelig for pressen under åpningen av et allmøte for Kulturrådets ansatte, som holdes i Kulturrådets lokaler, Grev Wedels plass, fredag 15. oktober kl. 14.</p>
</body></document>