<document xml:lang="nob" id="no_id"><header><title>Eanet valáštallanrusttegiidda ja olggustallamii - regjeringen.no</title><genre code="admin"/><author><person firstname="" lastname="Kulturdepartementet" sex="unknown" born="" nationality=""/></author><year>2012</year><publChannel><publication><publisher>regjeringen.no</publisher></publication></publChannel><wordcount>307</wordcount><conversion_status type="standard"/><availability><free/></availability><submitter name="" email="divvun@samediggi.no"/><multilingual/><origFileName>http://regjeringen.no/nb/dep/kud/pressesenter/pressemeldinger/2012/mer-til-idrettsanlegg-og-friluftsliv.html?id=680307</origFileName><parallel_text xml:lang="sme" location="eanet-valatallanrusttegiidda-ja-olggusta_id_680307.html"/><metadata><uncomplete/></metadata><version>XSLtemplate $Revision: 48460 $; file-specific xsl  Revision; common.xsl  $Revision$; </version></header><body><p>Mer til idrettsanlegg og friluftsliv - regjeringen.no</p>
<p>Regjeringen har i dag besluttet å fordele 1,564 milliarder kroner i spillemidler til idrettsformål for 2012.</p>
<list><p type="listitem" xml:lang="nno">Hovedfordelingen 2012 (.pdf)</p>
<p type="listitem">Hovedfordelingen 2012, Idrettsanlegg i kommunene (.pdf)</p>
</list><p>- Det er fortsatt store udekkede behov for anlegg som kan benyttes til trening og konkurranser for barn og ungdom. Prioritering av tilskudd til idrettsanlegg i landets kommuner bidrar til at flere av disse anleggene kan realiseres, sier statsråd Anniken Huitfeldt.</p>
<p><em type="italic">Mer til idrettsanlegg i kommunene </em></p>
<p>697,5 millioner kroner går til bygging og rehabilitering av idrettsanlegg i kommunene. Dette er en økning på 14 millioner kroner i forhold til i fjor.</p>
<p xml:lang="dan"><em type="italic">Anleggspolitisk program </em></p>
<p>Anleggspolitisk program (utstyr, kostnadskrevende anlegg og anlegg i pressområder) videreføres i 2012.</p>
<p><em type="italic">Norges idrettsforbund og olympiske og paralympiske komité </em></p>
<p>Norges idrettsforbund og olympiske og paralympiske komité (NIF) har tidligere mottatt 566 millioner kroner i spillemidler for 2012. Tilskuddet skal gi grunnlag for en sterk satsing på idrettsaktivitet for barn og ungdom i den organiserte idretten, Tilskuddet skal også bidra til videreutvikling av en sterk norsk toppidrettssatsing.</p>
<p><em type="italic">Lokale lag og foreninger </em></p>
<p>Lokale lag og foreninger som driver idrett og fysisk aktivitet for barn og ungdom mottar 156 millioner kroner i spillemidler for 2012.</p>
<p>- De lokale idrettslagene mottar 156 millioner kroner i spillemidler i 2012. I tillegg vil lagene motta betydelige beløp fra grasrotandelen og momskompensasjonsordningen for frivillige organisasjoner. Samlet gir midlene et viktig bidrag til lokal idrettsaktivitet for barn og ungdom, sier Huitfeldt.</p>
<p xml:lang="nno"><em type="italic">Friluftsliv </em></p>
<p>Det er fordelt 12,5 millioner kroner til friluftstiltak for barn og ungdom. Dette er en økning på 0,5 millioner kroner i forhold til 2011.</p>
<p>- Spillemiddeltilskuddet til friluftstiltak for barn og ungdom har økt fra 5,6 millioner kroner i 2008 til 12,5 millioner kroner i 2012, sier statsråd Huitfeldt.</p>
<p>Det er også tildelt 9 millioner kroner til anlegg for friluftsliv i fjellet (hytter og stier).</p>
<p>Se egen pressemelding</p>
</body></document>
