<document xml:lang="nob" id="no_id"><header><title>Raavrevijhke saemien gïelen reeremedajven sïjse  - regjeringen.no</title><genre code="admin"/><author><person firstname="" lastname="Fornyings-, administrasjons- og kirkedepartementet" sex="unknown" born="" nationality=""/></author><year>2012</year><publChannel><publication><publisher>regjeringen.no</publisher></publication></publChannel><wordcount>308</wordcount><conversion_status type="standard"/><availability><free/></availability><submitter name="" email="divvun@samediggi.no"/><multilingual/><origFileName>http://regjeringen.no/nb/dep/fad/pressesenter/pressemeldinger/2012/royrvik-inn-i-forvaltningsomradet-for-sa.html?id=704691</origFileName><parallel_text xml:lang="sma" location="raavrevijhke-saemien-gielen-reeremedajve_id_704691.html"/><metadata><uncomplete/></metadata><version>XSLtemplate $Revision: 48460 $; file-specific xsl  Revision; common.xsl  $Revision$; </version></header>
<body>
<p>Røyrvik inn i forvaltningsområdet for samisk språk - regjeringen.no</p>
<p><em type="italic">Regjeringen har i dag besluttet å innlemme Røyrvik kommune i Nord-Trøndelag i forvaltingsområdet for samisk språk fra 1. januar 2013. Røyrvik blir dermed den andre sørsamiske kommunen i forvaltingsområdet. Dette er i tråd med regjeringens ønske om å utvikle og styrke sørsamisk språk. </em></p>
<p>- Vi ser i dag en positiv utvikling for sørsamisk språk, særlig blant unge mennesker. Mange har jobbet hardt for å komme dit vi er i dag, og det må vi fortsette med. Når det samiske nå blir mer synlig i Røyrvik, har jeg stor tro på at det vil gjøre den samiske identiteten enda sterkere blant de samiske innbyggerne i kommunen. Det vil kunne bidra til at interessen for å lære og bruke det sørsamiske språket øker, sier fornyings-, administrasjons- og kirkeminister Rigmor Aasrud.</p>
<p>Sørsamisk språk er klassifisert som et alvorlig truet språk på UNESCOs røde liste over truede språk, og det er behov for en rekke tiltak for å bevare og utvikle språket. Erfaringen, blant annet fra den sørsamiske kommunen Snåsa, har vist at innlemmelse i forvaltningsområdet gir en høyere status for språkene.</p>
<p>I forvaltningsområdet for samiske språk er samisk og norsk likestilte språk. I disse kommunene har alle rett til å bli betjent på samisk når de henvender seg til offentlige etater i området. I kommunene har også innbyggerne større rettigheter til opplæring i samisk, og det er krav til skilting på samisk og norsk. Med innlemmelsen av Røyrvik kommune består forvaltingsområdet nå av totalt ti kommuner i Finnmark, Troms, Nordland og Nord-Trøndelag.</p>
<p>Røyrvik kommune søkte i 2010 om innlemmelse i forvaltningsområdet for samisk språk. I regjeringens forslag til statsbudsjettet for 2013 er det satt av 4,1 mill. kroner til å utvide forvaltningsområdet med Røyrvik kommune. Midlene skal dekke kommunens og fylkeskommunens merutgifter til tospråklig forvaltning.</p>
<p>Les mer om forvaltningsområdet for samiske språk.</p>
</body></document>
