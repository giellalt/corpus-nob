<document xml:lang="nob" id="no_id">
  <header>
    <title>Nordlánda šaddá sámi geahččalanfylka - regjeringen.no</title>
    <genre code="admin"/>
    <author>
      <person firstname="" lastname="Fornyings-, administrasjons- og kirkedepartementet" sex="unknown" born="" nationality=""/>
    </author>
    <year>2011</year>
    <publChannel>
      <publication>
        <publisher>regjeringen.no</publisher>
      </publication>
    </publChannel>
    <wordcount>301</wordcount>
    <conversion_status type="standard"/>
    <availability>
      <free/>
    </availability>
    <submitter name="" email="divvun@samediggi.no"/>
    <origFileName>http://regjeringen.no/nb/dep/fad/pressesenter/pressemeldinger/2011/nordland-blir-samisk-pilotfylke.html?id=641695</origFileName>
    <parallel_text xml:lang="nno" location="nordland-blir-samisk-pilotfylke_id_641695.html"/>
    <parallel_text xml:lang="sme" location="nordlanda-adda-sami-geahalanfylka_id_641695.html"/>
    <metadata>
      <uncomplete/>
    </metadata>
    <version>XSLtemplate $Revision: 34357 $; file-specific xsl  Revision; common.xsl  $Revision: 154948 $; </version>
  </header>
  <body>
    <p>Nordland blir samisk pilotfylke - regjeringen.no</p>
    <p>
      <em type="italic">FAD bevilger i 2011 nærmere 2,3 millioner til Fylkesmannen i Nordland til arbeidet med oppfølging av Regjeringens handlingsplan for samiske språk. Fylkesmannen i Nordland er nå også valgt ut til å være pilotfylke for arbeidet med samiske spørsmål i fylkesmannsembetene, med vekt på samarbeid med kommunene. </em>
    </p>
    <p>Da statssekretær Raimo Valle besøkte fylkeshovedstaden Bodø i Nordland kom han med nyheten om at Nordland er valgt ut som pilotfylke. Prosjektet skal vare i to år og har en ramme på ca 2 millioner kroner.</p>
    <p>-Nordland fylke har språkområder som omfatter både nordsamisk, lulesamisk og sørsamisk. Over flere år har fylkesmannen i Nordland opparbeidet seg verdifulle erfaringer som veileder for kommuner med samiske brukere, sier Valle og fortsetter. -Vi ønsker gjennom pilotprosjektet å få til et systematisk, planmessig og kunnskapsbasert arbeid med samiske spørsmål i kommuner med samisk befolkning. Dette er viktig for at den enkelte same skal kunne nyte godt av den retts- og politikkutviklingen som har funnet sted til fordel for samene i Norge de siste par tiår. Kommunene er svært viktige velferdsprodusenter – også for den samiske befolkningen. Dersom kommunene tar sin del av ansvaret for oppfølgingen av samepolitikken gir det samisk språk, kultur og næringer bedre vilkår for vern og utvikling.</p>
    <p><em type="italic">Prosjektet skal fokusere på disse fire områdene: </em>Barn og unges oppvekstvilkår, samiske språk, helse- og sosialtilbud og reindrift og arealpolitikk </p>
    <p>Det nye prosjektet starter høsten 2011 og avsluttes våren 2013. Prosjektet vil få en egen prosjektleder som skal jobbe tett med kommunene. Fylkesmannen Hill-Marta Solberg håper å ha dette på plass etter sommerferien. Ved avslutning av pilotprosjektet skal Fylkesmannen komme med anbefalinger om videre arbeidet. -Jeg tror prosjektet vil ha stor overføringsverdi i forhold til andre fylker, avslutter Valle.</p>
    <p>Bakgrunnen for pilotprosjektet er å finne i St.meld. nr. 28 (2007-2008).</p>
    <p><em type="italic">Monica J. Helland</em>. </p>
  </body>
</document>
