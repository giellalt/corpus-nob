<document xml:lang="nob" id="no_id">
  <header>
    <title>Eanet doarjja eanemusat áitojuvvon sámegielaide - regjeringen.no</title>
    <genre code="admin"/>
    <author>
      <person firstname="" lastname="Fornyings-, administrasjons- og kirkedepartementet" sex="unknown" born="" nationality=""/>
    </author>
    <year>2011</year>
    <publChannel>
      <publication>
        <publisher>regjeringen.no</publisher>
      </publication>
    </publChannel>
    <wordcount>415</wordcount>
    <conversion_status type="standard"/>
    <availability>
      <free/>
    </availability>
    <submitter name="" email="divvun@samediggi.no"/>
    <origFileName>http://regjeringen.no/nb/dep/fad/pressesenter/pressemeldinger/2011/okt-stotte-til-de-mest-utsatte-samiske-s.html?id=637816</origFileName>
    <parallel_text xml:lang="sma" location="eanet-doarjja-eanemusat-aitojuvvon-sameg_id_637816.html"/>
    <parallel_text xml:lang="sme" location="eanet-doarjja-eanemusat-aitojuvvon-sameg_id_637816.html"/>
    <parallel_text xml:lang="smj" location="eanet-doarjja-eanemusat-aitojuvvon-sameg_id_637816.html"/>
    <metadata>
      <uncomplete/>
    </metadata>
    <version>XSLtemplate $Revision: 34357 $; file-specific xsl  Revision; common.xsl  $Revision: 154948 $; </version>
  </header>
  <body>
    <p>Økt støtte til de mest utsatte samiske språkene - regjeringen.no</p>
    <p>
      <em type="italic">Regjeringen øker innsatsen for å styrke og videreutvikle sør- og lulesamisk språk, og gir 2 350 000 kroner til en rekke tiltak i regi av Fylkesmannen i Nordland. Arbeidet skal skje i samarbeid med kommuner, andre fylkesmenn og ulike skoler og høgskoler, og er en oppfølging av tiltakene i Handlingsplanen for samiske språk. I tillegg gir regjeringen støtte til pite- og østsamiske språk- og kulturtiltak. </em>
    </p>
    <p>- Regjeringen er spesielt opptatt av å synliggjøre at vi har tre likeverdige samiske språk i Norge. Sør- og lulesamisk språk står i en spesielt utsatt stilling, og det er viktig med en spesiell innsats overfor disse språkene, sier fornyings-, administrasjons- og kirkeminister Rigmor Aasrud.</p>
    <p>Ett av tiltakene til Fylkesmannen i Nordland er utvikling av språkleire for markasamisk ungdom i samarbeid med Jukkasjárvi-området i Sverige. Markasamisk område ligger i Sør-Troms og nordre Nordland og tilhører det nordsamiske språkområdet. Det er et spesielt behov for å etablere møtesteder for å styrke og utvikle bruken av samisk språk i dette området. På programmet ellers har fylkesmannen en rekke tiltak for barn, ungdom og voksne i sør- og lulesamisk område som spenner fra barnehagetiltak, språkopplæring og språkleire. Nevnes kan også et prosjekt for å belyse bruken av samisk språk i sosiale medier, og skissere tiltak for å øke bruken av samisk i disse mediene. Prosjektet gjennomføres i samarbeid med Universitetet i Nordland.</p>
    <p>- Fylkesmannen i Nordland gjør en uvurderlig jobb for sør- og lulesamisk språk og kultur, og har påtatt seg ansvaret for en rekke av tiltakene i Handlingplan for samiske språk, sier statsråd Rigmor Aasrud.</p>
    <p>Elgå skole har knyttet til seg personer med høy sørsamisk språkkompetanse, og ønsker å utvikle opplæringsmateriell som skal komme hele det sørsamiske området til gode. Departementet støtter et prosjekt for å utvikle samfunnsfagtermer og læremidler i samfunnsfag på sørsamisk med 400 000 kroner. I tillegg gis det driftsmidler til skolen på 550 000 kroner.</p>
    <p>Árran lulesamisk senter får i år 300 000 kroner i støtte til et prosjekt om samiske stedsnavn i pitesamisk område. Dette er et treårig prosjekt som startet opp i 2010. Videreført blir også støtten på 300 000 kroner til Nord-Trøndlag fylkeskommunes prosjektlederstilling som er etablert for å styrke og utvikle sørsamisk kultur og språk i fylket. Prosjektet har særlig vekt på opplæring i sørsamisk språk på ulike nivå.</p>
    <p>I tillegg til disse midlene får Østsamisk museum i Neiden og forprosjektet Skoltesamisk kultur over grenser også i år en støtte på 700 000 kroner.</p>
  </body>
</document>
