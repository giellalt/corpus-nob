<document xml:lang="nob" id="no_id"><header><title>Vaarjelimmieministere HV-haarjanimmiem vaaksjoeji - regjeringen.no</title><genre code="admin"/><author><person firstname="" lastname="Forsvarsdepartementet" sex="unknown" born="" nationality=""/></author><year>2010</year><publChannel><publication><publisher>regjeringen.no</publisher></publication></publChannel><wordcount>305</wordcount><conversion_status type="standard"/><availability><free/></availability><submitter name="" email="divvun@samediggi.no"/><origFileName>http://regjeringen.no/nb/dep/fd/aktuelt/nyheter/2010/HV-besok.html?id=606690</origFileName><parallel_text xml:lang="sma" location="vaarjelimmieministere-hv-haarjanimmiem-vaaksjoeji_id_606690.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision: 154948 $; </version></header><body><p>Forsvarsministeren besøkte HV-øvelse - regjeringen.no</p>
<p><em type="italic">Ca 1000 soldater fra Heimevernets innsatsstyrker på Østlandet øver på det som er Heimevernets primæroppgave – å beskytte mennesker og viktig infrastruktur. Sammen med politistyrker fra søndre og nordre Buskerud politidistrikt sørger Heimevernet for sikkerheten. </em></p>
<p><em type="italic">Forsvarsminister Grete Faremo på HV-øvelsen Djerv. - Foto: Rune Haarstad/HV </em></p>
<p>– Jeg har fått sett viktigheten i det arbeidet Heimevernet er satt til å gjøre. Jeg likte det jeg fikk se av Heimevernets innsatsstyrker, uttalte forsvarsminister Grete Faremo under sitt besøk på Øvelse Djerv tirsdag. Øvelsen er Heimevernets største øvelse på Østlandet i år.</p>
<p><em type="italic">Tett politisamarbeid </em>For Forsvaret er det viktig å trene på kommandolinjer og et tett samarbeid med politiet gjennom de ulike fasene av en konflikt. Innledningsvis i øvelsen er det fortsatt fredstid i landet og Heimevernet støtter politiet med mannskaper under politiets ledelse. Senere i øvelsen eskalerer situasjonen og Telemark og Buskerud heimevernsdistrikt overtar ansvaret for samfunnsikkerheten. Et annet viktig øvingsmoment for HV er å trene på oppdragsløsning og samvirke mellom land- og sjøheimevernet. </p>
<p><em type="italic">Rune Haarstad/HV</em></p>
<p>– Jeg har fått sett en øvelse som fremstår som troverdig, både i oppdragene som løses, og hva øvingsområdet byr på av viktige objekter i by, havneområdet og distriktet for øvrig, sier Faremo.</p>
<p><em type="italic">Forvalter verneplikten </em>Det var Heimevernets spisse ende forsvarsministeren denne gangen fikk se. Innsatsstyrkene består av frivillige kvinner og menn som er på kontrakt med Forsvaret og trener 20-25 dager i året. Dette er semiprofesjonelle styrker som kan sette inn på kort varsel over hele landet. Soldatene har fått sin utdannelse hos Hæren, Sjøforsvaret eller Luftforsvaret, og bruker nå sin unike kompetanse hos Heimevernet. Mange av disse soldatene har også bidratt i internasjonal tjeneste gjennom de siste årene. </p>
<p>Heimevernet bygger videre på disse soldatenes grunnutdanning og erfaring, og trener dem opp til å bli gripbare ressurser innen begrepet samfunnssikkerhet, og til rent militære operasjoner.</p>
</body></document>