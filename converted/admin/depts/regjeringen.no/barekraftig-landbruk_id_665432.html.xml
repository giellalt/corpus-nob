<document xml:lang="nob" id="no_id">
  <header>
    <title>Ceavzilis eanandoallu  - regjeringen.no</title>
    <genre code="admin"/>
    <author>
      <person firstname="" lastname="Landbruks- og matdepartementet" sex="unknown" born="" nationality=""/>
    </author>
    <year>2011</year>
    <publChannel>
      <publication>
        <publisher>regjeringen.no</publisher>
      </publication>
    </publChannel>
    <wordcount>348</wordcount>
    <conversion_status type="standard"/>
    <availability>
      <free/>
    </availability>
    <submitter name="" email="divvun@samediggi.no"/>
    <multilingual/>
    <origFileName>http://regjeringen.no/nb/dep/lmd/pressesenter/pressemeldinger/2011/barekraftig-landbruk.html?id=665432</origFileName>
    <parallel_text xml:lang="sme" location="ceavzilis-eanandoallu-_id_665432.html"/>
    <metadata>
      <uncomplete/>
    </metadata>
    <version>XSLtemplate $Revision: 48460 $; file-specific xsl  Revision; common.xsl  $Revision: 154948 $; </version>
  </header>
  <body>
    <p>Bærekraftig landbruk - regjeringen.no</p>
    <p type="title" xml:lang="nno">Bærekraftig landbruk</p>
    <p>Natur i balanse er et mål i seg selv og en nødvendig forutsetning for all landbruksnæring. For å sikre at dagens befolkning og framtidige generasjoner har tilgang på nok og trygg mat, energi og virke fra skogen må landbruket drives på en miljømessig bærekraftig måte. Ressursene må utnyttes i tråd med deres tåleevne og i et positivt samspill med naturen.</p>
    <list>
      <p type="listitem" xml:lang="nno">
        <em type="italic">Meld. St. 9 (2011–2012) Landbruks- og matpolitikken </em>
      </p>
      <p type="listitem" xml:lang="nno">
        <em type="italic">Pressekonferansen på Nett-TV om Melding til Stortinget om landbruks- og matpolitikken </em>
      </p>
      <p type="listitem">
        <em type="italic">Se også video med Landbruks- og matminister Lars Peder Brekks kommentarer </em>
      </p>
    </list>
    <p>- Norsk skog og jord er store karbonlagre, og råstoff fra skogen kan erstatte fossilt brensel. Landbruket skal på denne måten være en del av løsningen på klimautfordringene, sier Lars Peder Brekk.</p>
    <p><em type="italic">Miljøgoder </em>Landbruket har en viktig rolle som produsent av miljøgoder- og tjenester for samfunnet, spesielt viktig er skogens og jordas rolle som karbonlager i klimasammenheng, bevaring av biologisk mangfold og stell av kulturlandskap. </p>
    <p>Reindriftspolitikken bygger på en på en tredelt målsetting om økologisk, økonomisk og kulturell bærekraft, der økologisk bærekraft står sentralt.</p>
    <p>Økologisk matproduksjon har en naturlig plass i Norge, b��de i et miljøperspektiv og for å sikre mangfold til forbrukeren.</p>
    <p><em type="italic">Regjeringen vil </em>: </p>
    <list>
      <p type="listitem">Vurdere behov for forsterkede juridiske virkemidler for å redusere jordbrukets miljøbelastning ytterligere.</p>
      <p type="listitem">Redusere avrenning og tilførsel av næringsstoffer til vann.</p>
      <p type="listitem">Det skal legges til rette for en mer målrettet miljøinnsats i skogbruket. Kunnskap om tilstand og utviklingstrekk for skog- og miljøverdier vil bli sammenstilt og offentliggjort i en årlig rapport Bærekraftig skogbruk – næring og miljø.</p>
      <p type="listitem">Arbeide for at 15 pst av matproduksjonen og matforbruket skal være økologisk i 2020.</p>
      <p type="listitem">Lønnsom grasbasert matproduksjon og beiting skal fortsatt være hovedvirkemidlet for å bruke grasarealene og hindre gjengroing. For å kunne ivareta utsatte arealer bør dagens produksjonskrav i kulturlandskapstilskuddet avvikles. Det betyr at arealene må holdes i hevd og enten høstes, beites eller slås minst én gang pr vekstsesong.</p>
      <p type="listitem">Øke kunnskapen om teknologi, drift og organisering knyttet til biogassproduksjon for å redusere kostnadene og øke lønnsomheten.</p>
      <p type="listitem">Bevare og videreutvikle landbrukets genetiske mangfold med sikte på klimatilpasning og økte klimagevinster.</p>
    </list>
  </body>
</document>
