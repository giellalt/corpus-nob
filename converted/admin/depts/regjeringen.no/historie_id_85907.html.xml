<document xml:lang="nob" id="no_id">
  <header>
    <title>Historjá - regjeringen.no</title>
    <genre code="admin"/>
    <author>
      <person firstname="" lastname="Statsministerens kontor" sex="unknown" born="" nationality=""/>
    </author>
    <year>2006</year>
    <publChannel>
      <publication>
        <publisher>regjeringen.no</publisher>
      </publication>
    </publChannel>
    <wordcount>421</wordcount>
    <conversion_status type="standard"/>
    <availability>
      <free/>
    </availability>
    <submitter name="" email="divvun@samediggi.no"/>
    <origFileName>http://regjeringen.no/nb/dep/smk/dep/historie.html?id=85907</origFileName>
    <parallel_text xml:lang="eng" location="historical-background_id_85907.html"/>
    <parallel_text xml:lang="sme" location="historja_id_85907.html"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision: 154948 $; </version>
  </header>
  <body>
    <p>Historie - regjeringen.no</p>
    <p>
      <em type="bold">Statsministerens kontor har ansvar for sentrale sekretariatsoppgaver som har vært utført uten avbrudd siden oppløsningen av det dansk-norske rike vinteren 1814. Oppgavene består blant annet i å være sekretariat for Statsrådet, og å bistå statsministeren i å samordne arbeidet i regjeringen. </em>
    </p>
    <p/>
    <p><em type="bold">Formelt etablert </em>Statsministeren har hatt et eget sekretariat med flere medarbeidere siden regjeringen i 1945 kom tilbake til Oslo, etter eksil i London under andre verdenskrig. I 1950 ble betegnelsen <span type="quote">"Statsministerens kontor"</span> offisielt tatt i bruk, og i 1956 ble kontoret formelt etablert med tre statssekretærer og embetsverk. I 1969 ble statsrådssekretariatets oppgaver lagt til Statsministerens kontor. To sentrale funksjoner fra tidlig på 1800-tallet var dermed samlet – Statsrådets sekretariat og statsministeren. </p>
    <p><em type="bold">Historikk </em>Det var da nasjonale styringsorganer i Norge ble gjenopprettet våren 1814, at behovet for sentrale sekretariater oppstod på ny. Den første statsrådsekretæren, som hadde tittelen <span type="quote">"regjeringssekretær"</span>, tok fatt allerede i mars 1814, da prins Christian Frederik utnevnte sitt regjeringsråd. I mai 1814 omdøpte riksforsamlingen på Eidsvoll rådet til <span type="quote">"statsråd"</span>, mens sekretæren ble <span type="quote">"statssekretær"</span>. Den fremste statsråden, som i disse månedene ikke hadde noen egen tittel, hadde ingen fast sekretær. </p>
    <p><em type="bold">Statsminister </em>Da Norge i november 1814 kom i union med Sverige, ble tittelen <span type="quote">"statsminister"</span> tatt i bruk om den fremste statsråden, Peder Anker. Han fikk fast tilhold som sjef for den norske statsrådavdelingen i Stockholm, som omfattet et eget sekretariat. </p>
    <p><em type="bold">I kongens fravær </em>Etter hvert ble det behov for at også den som i kongens fravær ledet statsrådsmøtene i Christiania, fikk sin egen sekretær. Det skjedde i juli 1829. Da ledelsen av statsrådet i Christiania utover på 1800-tallet ble overført fra svenske til norske borgere, arbeidet denne sekretæren først for visekonge og stattholder, så for førstestatsråden og fra juli 1873 for den nyutnevnte statsministeren i Christiania, Frederik Stang. Sekretærstillingen ble beholdt i de periodene da statsministeren også styrte et av departementene. </p>
    <p><em type="bold">Statsrådsekretariatet </em>Slik var det fram til oppløsningen av den svensk-norske unionen i juni 1905. I 1906 ble imidlertid stillingen som statsministersekretær opphevet. Fra nå brukte statsministeren medarbeiderne i det departementet han styrte, til også å bistå ham i å samordne regjeringsarbeidet. Statssekretariatet fortsatte som regjeringens felleskontor, administrativt plassert i Justisdepartementet. I 1926 skiftet Statssekretariatet navn til Statsrådsekretariatet, og statssekretæren tittel til statsrådsekretær. </p>
    <p><em type="bold">Statsministerens kontor </em>Kort etter utbruddet av andre verdenskrig, ble statsminister Johan Nygaardsvold i oktober 1939 fritatt for å styre noe departement. Samtidig ble stillingen som statsministersekretær gjenopprettet. Denne stillingen ble sommeren 1945 supplert med to stillinger. Snart ble betegnelsen <span type="quote">"Statsministerens kontor"</span> tatt i bruk om dette lille sekretariatet rundt statsminister Einar Gerhardsen. </p>
    <p/>
  </body>
</document>
