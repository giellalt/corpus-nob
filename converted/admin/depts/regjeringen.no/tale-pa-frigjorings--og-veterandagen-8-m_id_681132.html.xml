<document xml:lang="nob" id="no_id">
  <header>
    <title>Hålla friddjabessambiejven ja nasjonála veteránbiejve, moarmesmáno 8. biejve 2012  - regjeringen.no</title>
    <genre code="admin"/>
    <author>
      <person firstname="" lastname="Statsministerens kontor" sex="unknown" born="" nationality=""/>
    </author>
    <year>2012</year>
    <publChannel>
      <publication>
        <publisher>regjeringen.no</publisher>
      </publication>
    </publChannel>
    <wordcount>613</wordcount>
    <conversion_status type="standard"/>
    <availability>
      <free/>
    </availability>
    <submitter name="" email="divvun@samediggi.no"/>
    <multilingual/>
    <origFileName>http://regjeringen.no/nb/dep/smk/aktuelt/taler_og_artikler/statsministeren/statsminister_jens_stoltenberg/2012/tale-pa-frigjorings--og-veterandagen-8-m.html?id=681132</origFileName>
    <parallel_text xml:lang="smj" location="halla-friddjabessambiejven-ja-nasjonala-_id_681132.html"/>
    <metadata>
      <uncomplete/>
    </metadata>
    <version>XSLtemplate $Revision: 48460 $; file-specific xsl  Revision; common.xsl  $Revision: 154948 $; </version>
  </header>
  <body>
    <p>Tale på frigjøringsdagen og nasjonal veterandag 8. mai 2012 - regjeringen.no</p>
    <p>Deres Majestet, Veteraner, Soldater, Kjære alle sammen!</p>
    <p>8. mai vil for alltid være en stolt dag i vårt lille lands historie.</p>
    <p>Symbolet på frihet. Et fritt folk. Et åpent demokrati.</p>
    <p>I 1945 kom freden endelig tilbake til Europa. Seks års mørke var over. Ufattelige lidelser brakt til ende.</p>
    <p>Landet vårt var okkupert. Nordmenn gikk besluttsomt inn i kampen for demokrati hjemme og ute. Ofrene var store. Det var lett å tape motet. Heldigvis hadde vi kong Haakon VII og kronprins Olav. Symbolene på folkets vilje og soldatenes mot.</p>
    <p>En av dem som har vært med helt siden krigsutbruddet i 1940 er Gunnar Sønsteby.</p>
    <p>Sønsteby viet sitt liv til demokratiet.</p>
    <p>Under krigen med en vilje til frihet som sprengte grenser. Etter krigen med en evne til forsoning som rører hjertene.</p>
    <p>Som første nordmann fikk han nylig Forsvarets Hederskors. Krigskorset med tre sverd har han båret siden 1946.</p>
    <p>Flere generasjoner nordmenn har lyttet til Gunnar Sønstebys trygge og stolte fortelling. Om menneskeverd og mot. Om frihetens pris.</p>
    <p>Motstandshelten har reist varder som for alltid vil lyse vei mot ekte fred.</p>
    <p xml:lang="nno">La oss i dag takke og hylle Gunnar Sønsteby.</p>
    <p>Våre eldste veteraner tjenestegjorde under andre verdenskrig. Våre yngste veteraner hindret i fjor et varslet folkemord i Libya.</p>
    <p>I dag står dere her skulder ved skulder. To tidsepoker Høyst ulike våpen. Men samme krevende oppdrag.</p>
    <p>Dere har lojalt tjent Konge, folk og fedreland. Dere har skapt frihet og fred. Det er den ubrutte linjen i veteranenes ærerike historie.</p>
    <p>I dag samles vi her i Oslo og over hele landet.</p>
    <p>Vi samles for å vise vår takknemlighet. Overfor dere veteraner, deres familie og alle pårørende.</p>
    <p>Samtidig markerer vi at fellesskapet fra 8. mai 1945 ikke er glemt. Veteraner, samfunnsborgere, folkevalgte og regjering: Vi slutter rekkene når Hans Majestet Kongen i dag bekranser Nasjonalmonumentet her på Akershus festning.</p>
    <p>Verden endrer seg. Det gjør også Forsvarets oppgaver.</p>
    <p>Ett forblir likevel uendret: Vår felles visjon om en tryggere verden.</p>
    <p>Bare en bedre organisert verden kan sikre varig fred.</p>
    <p>Det var derfor norske soldater deltok i gjenoppbyggingen av Tyskland etter andre verdenskrig.</p>
    <p>Det er derfor mange av dere har tjenestegjort i FN-ledede operasjoner. Og det er derfor vi er i Afghanistan.</p>
    <p>Vi er der på oppdrag for verdenssamfunnet. Våre soldater har sagt ja til en betydelig personlig risiko for å skape et bedre liv for andre.</p>
    <p>Noen mer alvorlig oppgave finnes knapt.</p>
    <p>Bak våre soldaters innsats ligger grundige forberedelser.</p>
    <p>Heller ikke øvelser er uten risiko.</p>
    <p>15. mars i år mistet vi fem soldater under trening. Forsvaret mistet fem fremragende ambassadører.</p>
    <p>Vi minnes dem i respekt og takknemlighet.</p>
    <p>Vi minnes i dag alle som har falt i tjeneste for Norge. I operasjoner i utlandet eller i øvelse her hjemme.</p>
    <p>De har gitt det mest dyrebare av alt: Sine egne liv.</p>
    <p>Våre tanker går også til dem som sliter med senskader.</p>
    <p>Vi tenker på dere som natt etter natt blir hjemsøkt av vonde opplevelser. Dere fortjener å bli tatt vare på når oppdraget er utført. Vi som satt trygt hjemme skal ta det ansvaret.</p>
    <p>Vårt ansvar er også å sørge for at veteranenes innsats blir anerkjent. At dere får den respekt dere fortjener.</p>
    <p>Å vise interesse er å vise anerkjennelse. I dag gjør vi ære på dere veteraner.</p>
    <p xml:lang="dan">Soldat er en hedersbetegnelse. Veteran er en hedersbetegnelse.</p>
    <p>Dere skaper en tryggere framtid for våre barn. et takker vi dere for i dag.</p>
    <p xml:lang="nno">22. juli i fjor ble vi brutalt minnet om hvor sårbar tryggheten er.</p>
    <p>I skyggen fra udåden trer 8-mai-dagens budskap fram:</p>
    <p>Frihet og demokrati kan aldri tas for gitt.</p>
    <p>Vi må hver dag verne om våre felles verdier.</p>
    <p xml:lang="nno">Takk for oppmerksomheten!</p>
  </body>
</document>
