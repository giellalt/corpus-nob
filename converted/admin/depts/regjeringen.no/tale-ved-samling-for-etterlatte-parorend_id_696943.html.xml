<document xml:lang="nob" id="no_id"><header><title>Sárdni oamehasaide ja eaktodáhtolaččaide - regjeringen.no</title><genre code="admin"/><author><person firstname="" lastname="Statsministerens kontor" sex="unknown" born="" nationality=""/></author><year>2012</year><publChannel><publication><publisher>regjeringen.no</publisher></publication></publChannel><wordcount>538</wordcount><conversion_status type="standard"/><availability><free/></availability><submitter name="" email="divvun@samediggi.no"/><multilingual/><origFileName>http://regjeringen.no/nb/dep/smk/aktuelt/taler_og_artikler/statsministeren/statsminister_jens_stoltenberg/2012/tale-ved-samling-for-etterlatte-parorend.html?id=696943</origFileName><parallel_text xml:lang="eng" location="speech-to-_id_696943.html"/><parallel_text xml:lang="sme" location="sardni-oamehasaide-ja-eaktodahtolaaide_id_696943.html"/><metadata><uncomplete/></metadata><version>XSLtemplate $Revision: 48460 $; file-specific xsl  Revision; common.xsl  $Revision$; </version></header><body><p>Tale ved samling for etterlatte, pårørende og frivillige - regjeringen.no</p>
<p><em type="italic">Kjære alle sammen </em>, </p>
<p>Det gjør sterkt inntrykk å stå her igjen. Å se alle dere her.</p>
<p>Møtene med dere det siste året kommer til å prege meg for alltid.</p>
<p>Tord og Cecilie, Som åpnet dørene og hjertene da det gjaldt som mest. Dere har gjort Sundvolden til godhetens hotell.</p>
<p>Alle dere fra Utvika Camping. Heltene fra Tyrifjorden. Båtheltene.</p>
<p>Dere fortjener hvert rosende ord. All heder dere har fått.</p>
<p>Men framfor alt dere som er pårørende til de som var på Utøya. Fedre og mødre, ektefeller kjærester, barn, søstre og brødre</p>
<p xml:lang="nno">Jeg har møtt mange av dere i løpet av det vonde året som har gått.</p>
<p>Dette skal dere vite:</p>
<p>Ingen går uberørt fra en mor eller far som har mistet sitt barn.</p>
<p>Jeg er far selv. Jeg har sett fortvilelsens byrde som dere er tvunget å bære. Fått et gløtt inn i et bunnløst mørke jeg ikke visste om. Ant skriket som ikke når ut. Hørt gråten.</p>
<p>Nå vet jeg at sorgen over et barn kan slite ut både hjerte og sjel.</p>
<p>I dag stopper Norge opp for å minnes de 77 som ble drept. Det er et uttrykk for hele nasjonens medfølelse.</p>
<p>Det fjerner ikke sorgen. Savnet vil alltid være der. Men omsorg kan lindre smerte. Dempe bølgene.</p>
<p xml:lang="nno">Ta imot varmen som så mange vil by dere.</p>
<p>Døden framstår like meningsløs i dag som for ett år siden. Alle som ble revet bort ønsket å leve.</p>
<p>I ett år har dere bare hatt minnene igjen. De har dere til gjengjeld for alltid. Levde liv kan ikke viskes ut.</p>
<p>Minnene er våre dyrebare skatter. Som kan pleies og deles. Om og om igjen.</p>
<p>Ett år etter har jeg all forståelse i verden for at følelsene svinger.</p>
<p>Fra håpløshet til håp. Fra savn til vemod. Fra medfølelse til sinne.</p>
<p>For oss andre er det viktig å være til stede for dere. Nær når dere ønsker det. Lengre unna når det føles riktigst.</p>
<p>Vi forstår at sorgen er like mangfoldig som dere er individer.</p>
<p>Vi deler gjerne minner om dere vil. Og bidrar til håp hvis vi kan.</p>
<p>En av myndighetenes viktigste oppgaver er å ivareta borgernes sikkerhet. Det klarte vi ikke 22. juli i fjor. Siden har vi jobbet med to mål for øye. Å hindre at noe slikt skjer igjen, Å være best mulig rustet hvis det likevel skjer.</p>
<p>Mye er allerede iverksatt. Mer vil komme.</p>
<p>Blant annet som følge av 22. julikommisjonen. Den kommer med sine råd i høst. Oppdraget vi ga dem var å skrive en usminket og ærlig rapport. Vi må vite for å lære. For å kunne fatte mest mulig presise beslutninger.</p>
<p>I respekt for de som døde skal vi gjøre alt for å unngå at noe tilsvarende skjer igjen.</p>
<p>22. juli har lært oss hvor umistelig livet er.</p>
<p>Brått er selv et ungt liv over. Vi vet ikke når det skjer. Vi forstår ikke hvorfor.</p>
<p>Det gjelder å være til stede i livet mens vi kan.</p>
<p>Også mens dere sørger håper jeg dere kan nyte duften av sommer. Finne hvile i varmen fra et bål. Og hygge i gode venners lag.</p>
<p xml:lang="nno">La oss ære de døde ved å glede oss over livet.</p>
</body></document>
