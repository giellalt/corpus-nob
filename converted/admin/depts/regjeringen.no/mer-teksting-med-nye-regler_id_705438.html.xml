<document xml:lang="nob" id="no_id"><header><title>Tekstemat lassánit ođđa regeliiguin - regjeringen.no</title><genre code="admin"/><author><person firstname="" lastname="Kulturdepartementet" sex="unknown" born="" nationality=""/></author><year>2012</year><publChannel><publication><publisher>regjeringen.no</publisher></publication></publChannel><wordcount>179</wordcount><conversion_status type="standard"/><availability><free/></availability><submitter name="" email="divvun@samediggi.no"/><multilingual/><origFileName>http://regjeringen.no/nb/dep/kud/pressesenter/pressemeldinger/2012/mer-teksting-med-nye-regler.html?id=705438</origFileName><parallel_text xml:lang="sme" location="tekstemat-lassanit-oa-regeliiguin_id_705438.html"/><metadata><uncomplete/></metadata><version>XSLtemplate $Revision: 64438 $; file-specific xsl  Revision; common.xsl  $Revision$; </version></header><body><p>Mer teksting med nye regler - regjeringen.no</p>
<p><em type="italic">Med gjennomføringen av AMT-direktivet i norsk lov følger en utvidelse av ansvaret for teksting for alle riksdekkende TV-kanaler med større publikumsandel enn fem prosent i tidsrommer 18.00-23.00. </em></p>
<p>- Dette er et viktig tiltak for å sikre tilgjengelighet for alle, og Norge innfører med dette regler om mer teksting enn det er krav om i direktivet, sier kulturminister Hadia Tajik. - Med de nye bestemmelsene sikrer vi at både ferdigproduserte og direktesendte programmer skal tekstes, både i de kommersielle kanalene og i NRK. Slik gjør vi det aller meste av det allmenne TV-innholdet tilgjengelig også for hørselshemmede, fortsetter statsråden.</p>
<p>I proposisjonen foreslås at alle riksdekkende kommersielle fjernsynskanaler med mer enn fem prosent publikumsandel må tekste alle ferdigproduserte program mellom 18.00 og 23.00, samt direktesendte programmer i samme tidsrom, dersom det er teknisk og praktisk mulig.</p>
<p>NRK må tekste alle ferdigproduserte fjernsynsprogrammer uansett sendetidspunkt og alle direktesendte fjernsynsprogrammer mellom 18.00 og 23.00, med unntak av distriktssendingene. Det pålegges ingen krav til teksting i audiovisuelle bestillingstjenester. Slike tjenester oppfordres imidlertid til å tekste sine programmer.</p>
</body></document>
