<document xml:lang="nob" id="no_id">
  <header>
    <title>Jagi 2011 bušeahtta ođđa logut - regjeringen.no</title>
    <genre code="admin"/>
    <author>
      <person firstname="" lastname="Finansdepartementet" sex="unknown" born="" nationality=""/>
    </author>
    <year>2011</year>
    <publChannel>
      <publication>
        <publisher>regjeringen.no</publisher>
      </publication>
    </publChannel>
    <wordcount>712</wordcount>
    <conversion_status type="standard"/>
    <availability>
      <free/>
    </availability>
    <submitter name="" email="divvun@samediggi.no"/>
    <multilingual/>
    <origFileName>http://regjeringen.no/nb/dep/fin/pressesenter/pressemeldinger/2011/oppdaterte-budsjettall-for-2011.html?id=665424</origFileName>
    <parallel_text xml:lang="sme" location="jagi-2011-bueahtta-oa-logut_id_665424.html"/>
    <metadata>
      <uncomplete/>
    </metadata>
    <version>XSLtemplate $Revision: 48460 $; file-specific xsl  Revision; common.xsl  $Revision: 154948 $; </version>
  </header>
  <body>
    <p>Oppdaterte budsjettall for 2011 - regjeringen.no</p>
    <p>
      <em type="bold">Finansdepartementet har i dag lagt fram proposisjonen om ny saldering av statsbudsjettet 2011. Det blir gjort rede for vedtatte og foreslåtte endringer i statsbudsjettet gjennom året og for endringer i anslagene for skatter og avgifter. Det strukturelle, oljekorrigerte underskuddet i 2011 anslås nå til 99 milliarder kroner, som er en reduksjon på 9,8 milliarder kroner sammenliknet med anslaget i Nasjonalbudsjettet 2012. Den anslåtte bruken av oljeinntekter i 2011 ligger 24,3 milliarder kroner under 4-prosentbanen av kapitalen i Statens pensjonsfond utland ved inngangen til året. Samtidig er det oljekorrigerte underskuddet redusert med 22 milliarder kroner, til 84,2 milliarder kroner. </em>
    </p>
    <p>I statsbudsjettet for 2011 la Regjeringen opp til å holde bruken av oljeinntekter reelt uendret fra 2010 til 2011. Det ga et underskudd på statsbudsjettet på 128,1 mrd. kroner, når statens petroleumsinntekter holdes utenom og det korrigeres for virkningen av konjunkturer, jf. tabellen nedenfor. Målt ved endringen i det strukturelle, oljekorrigerte underskuddet som andel av verdiskapingen i fastlandsøkonomien, innebar det foreslåtte budsjettet en innstramming på knapt 0,2 prosentpoeng. Bruken av oljeinntekter ble beregnet til å ligge 7,4 milliarder kroner over forventet realavkastning av Statens pensjonsfond utland i 2011.</p>
    <p>Endringene i forbindelse med Revidert nasjonalbudsjett 2011 reduserte det strukturelle, oljekorrigerte underskuddet fra 128,1 milliarder kroner til 112,9 milliarder kroner. Anslaget for skatter og avgifter fra fastlandsøkonomien ble oppjustert med 13 milliarder kroner etter justering for virkningen av konjunkturutviklingen (strukturelle skatter). Anslaget for øvrige poster styrket budsjettet med netto 2,2 milliarder kroner, i hovedsak som følge av økte utbytteinntekter.</p>
    <p>I Nasjonalbudsjettet 2012 ble anslaget for det strukturelle, oljekorrigerte underskuddet i 2011 satt ned til 108,8 milliarder kroner. Anslaget for strukturelle skatter ble oppjustert med drøyt 4 milliarder kroner.</p>
    <p>Anslaget for det strukturelle, oljekorrigerte underskuddet reduseres nå ytterligere. Ny informasjon om likningen og skatteoppgjøret for inntektsåret 2010 viser at utliknede skatter fra foretak utenom oljevirksomhet økte kraftig fra 2009 til 2010 og mer enn det som ble lagt til grunn i Nasjonalbudsjettet 2012. Også utliknet skatt fra personlige skattytere økte mer enn det som tidligere var lagt til grunn. En gjennomgang av den nye informasjonen tilsier at anslaget for strukturelle skatter i 2011 settes opp med om lag 3 milliarder kroner.</p>
    <p>Øvrige poster utenom skatter og avgifter bidrar til å redusere det strukturelle, oljekorrigerte underskuddet med 6,8 milliarder kroner i forhold til anslagene for 2011 i Nasjonalbudsjettet 2012. Det strukturelle, oljekorrigerte underskuddet i 2011 kan etter dette anslås til 99 milliarder kroner, som er 9,8 milliarder kroner lavere enn lagt til grunn i Nasjonalbudsjettet 2012.</p>
    <p>Målt som andel av verdiskapingen i fastlandsøkonomien anslås det strukturelle, oljekorrigerte underskuddet å bli redusert med 0,6 prosentpoeng fra 2010 til 2011. Budsjettet for 2011 framstår dermed nå som litt mer innstrammende enn tidligere anslått.</p>
    <p>Siden Stortinget vedtok budsjettet i fjor høst er det oljekorrigerte underskuddet på statsbudsjettet redusert med 50,8 milliarder kroner. Reduksjonen skyldes i stor grad økte skatteinntekter fra fastlandsøkonomien, særlig som følge av høyere skatter fra næringslivet enn lagt til grunn i Nasjonalbudsjettet 2011, økte utbytteinntekter og reduserte renteutgifter. Det oljekorrigerte underskuddet i 2011 anslås nå til 84,2 milliarder kroner. Dette underskuddet dekkes ved en tilsvarende overføring fra Statens pensjonsfond utland.</p>
    <p>Anslaget for statens netto kontantstrøm fra petroleumsvirksomheten i 2011 er satt opp med 64,5 milliarder kroner fra saldert budsjett, til 352,5 milliarder kroner. Oppjusteringen skyldes hovedsakelig høyere petroleumspriser i 2011 enn anslått i fjor høst.</p>
    <p>Den reelle, underliggende utgiftsveksten på statsbudsjettet anslås nå til 2¼ prosent i 2011, målt i forhold til regnskapet for 2010. Dette er om lag som lagt til grunn i Nasjonalbudsjettet 2011. Den nominelle, underliggende utgiftsveksten er anslått til 5,7 pst.</p>
    <p>
      <em type="italic">Anslag for 2011 på ulike tidspunkt. Mrd. kroner og prosent </em>
    </p>
    <p xml:lang="nno"/>
    <p>
      <em type="bold">NB11 </em>
      <em type="bold">(høst 2010) </em>
    </p>
    <p xml:lang="nno">
      <em type="bold">RNB11 </em>
      <em type="bold">(vår 2011) </em>
    </p>
    <p>
      <em type="bold">NB12 </em>
      <em type="bold">(høst 2011) </em>
    </p>
    <p>
      <em type="bold">Nysaldert </em>
      <em type="bold">(nå) </em>
    </p>
    <p>A) Oljekorrigert underskudd, mrd. kroner</p>
    <p xml:lang="koi">135,0</p>
    <p xml:lang="koi">115,8</p>
    <p xml:lang="koi">106,1</p>
    <p xml:lang="koi">84,2</p>
    <p>B) Strukturelt, oljekorrigert underskudd, mrd. kroner</p>
    <p xml:lang="koi">128,1</p>
    <p xml:lang="koi">112,9</p>
    <p xml:lang="koi">108,8</p>
    <p xml:lang="koi">99,0</p>
    <p xml:lang="nno">C) Forventet fondsavkastning, mrd. kroner</p>
    <p xml:lang="koi">120,7</p>
    <p xml:lang="koi">123,2</p>
    <p xml:lang="koi">123,2</p>
    <p xml:lang="koi">123,2</p>
    <p>D) Avstand til 4%-banen (B-C), mrd. kroner</p>
    <p xml:lang="koi">7,4</p>
    <p xml:lang="koi">-10,3</p>
    <p xml:lang="koi">-14,5</p>
    <p xml:lang="koi">-24,3</p>
    <p xml:lang="nno">E) Budsjettimpuls, prosentpoeng *</p>
    <p xml:lang="koi">-0,2</p>
    <p xml:lang="koi">-0,3</p>
    <p xml:lang="koi">-0,3</p>
    <p xml:lang="koi">-0,6</p>
    <p>F) Reell underliggende utgiftsvekst, pst.</p>
    <p xml:lang="koi">2,3</p>
    <p xml:lang="koi">2,8</p>
    <p xml:lang="koi">2,8</p>
    <p xml:lang="koi">2,2</p>
    <p xml:lang="nno">G) Overskudd i statsbudsjettet og Statens pensjonsfond, mrd. kroner</p>
    <p xml:lang="koi">266,1</p>
    <p xml:lang="koi">313,0</p>
    <p xml:lang="koi">339,4</p>
    <p xml:lang="koi">372,5</p>
    <p>
      <em type="italic">*) Endring i det strukturelle, oljekorrigerte underskuddet målt som andel av trend-BNP for Fastlands-Norge. </em>
    </p>
    <p>Kilde: Finansdepartementet</p>
    <p>Mer utfyllende informasjon er tilgjengelig i Prop. 45 S (2011-2012) .</p>
  </body>
</document>
