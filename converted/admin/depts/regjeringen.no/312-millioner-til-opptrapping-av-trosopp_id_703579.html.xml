<document xml:lang="nob" id="no_id"><header><title>31,2 miljovdna oskku oahpahusođastusa viiddideapmái - regjeringen.no</title><genre code="admin"/><author><person firstname="" lastname="Fornyings-, administrasjons- og kirkedepartementet" sex="unknown" born="" nationality=""/></author><year>2012</year><publChannel><publication><publisher>regjeringen.no</publisher></publication></publChannel><wordcount>175</wordcount><conversion_status type="standard"/><availability><free/></availability><submitter name="" email="divvun@samediggi.no"/><multilingual/><origFileName>http://regjeringen.no/nb/dep/fad/pressesenter/pressemeldinger/2012/312-millioner-til-opptrapping-av-trosopp.html?id=703579</origFileName><parallel_text xml:lang="sme" location="312-miljovdna-oskku-oahpahusoastusa-viid_id_703579.html"/><metadata><uncomplete/></metadata><version>XSLtemplate $Revision: 48460 $; file-specific xsl  Revision; common.xsl  $Revision$; </version></header><body><p>31,2 millioner til opptrapping av trosopplæringsreformen - regjeringen.no</p>
<p type="title">31,2 millioner til opptrapping av trosopplæringsreformen</p>
<p><em type="italic">Trosopplæringsreformen i Den norske kirke er en av budsjettvinnerne i regjeringens forslag til statsbudsjett for 2013. Bevilgningen til reformen foreslås trappet opp med 31,2 millioner kroner, slik at det totale tilskuddet vil være på 234,2 millioner kroner i 2013. Dette er den største årlige bevilgningsøkningen siden reformen ble iverksatt i 2004. </em></p>
<p>- Dette innebærer at langt flere barn og unge nå vil kunne ta del i tilbudet som reformen representerer, sier kirkestatsråd Rigmor Aasrud.</p>
<p>Kirkerådet bestemmer hvordan midlene skal fordeles. Menighetene i Nedre Romerike prosti i Borg bispedømme, i Nordhordland prosti i Bjørgvin bispedømme og i Fosen prosti i Nidaros bispedømme, er blant dem som står for tur og vil nyte godt av forslaget til økte bevilgninger. Blir forslaget vedtatt av Stortinget vil Nedre Romerike prosti kunne tilby ca 17 500 barn mellom 0 og 18 år trosopplæring. I Nordhordland prosti vil om lag 8 000 barn få et tilbud, mens Fosen prosti kan gi et tilbud til 5 500 barn.</p>
</body></document>
