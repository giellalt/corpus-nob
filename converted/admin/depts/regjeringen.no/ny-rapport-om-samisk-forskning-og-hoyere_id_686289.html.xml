<document xml:lang="nob" id="no_id">
  <header>
    <title>Ođđa raporta sámi dutkama ja alit oahpahusa birra  - regjeringen.no</title>
    <genre code="admin"/>
    <author>
      <person firstname="" lastname="Kunnskapsdepartementet" sex="unknown" born="" nationality=""/>
    </author>
    <year>2012</year>
    <publChannel>
      <publication>
        <publisher>regjeringen.no</publisher>
      </publication>
    </publChannel>
    <wordcount>322</wordcount>
    <conversion_status type="standard"/>
    <availability>
      <free/>
    </availability>
    <submitter name="" email="divvun@samediggi.no"/>
    <multilingual/>
    <origFileName>http://regjeringen.no/nb/dep/kd/aktuelt/nyheter/2012/ny-rapport-om-samisk-forskning-og-hoyere.html?id=686289</origFileName>
    <parallel_text xml:lang="sme" location="oa-raporta-sami-dutkama-ja-alit-oahpahus_id_686289.html"/>
    <metadata>
      <uncomplete/>
    </metadata>
    <version>XSLtemplate $Revision: 48460 $; file-specific xsl  Revision; common.xsl  $Revision: 154948 $; </version>
  </header>
  <body>
    <p>Rapport om samisk forskning og høyere utdanning - regjeringen.no</p>
    <p>
      <em type="italic">Kunnskapsminister Kristin Halvorsen mottok i dag rapporten <span type="quote">"Langs lange spor - om samisk forskning og høyere utdanning"</span> fra utvalget som har utredet samisk forskning og høyere utdanning. - Det er viktig at samisk forskning og høyere utdanning har gode kår, sier statsråden. Rapporten vil utgjøre et viktig grunnlag for det videre arbeidet med å utvikle samisk forskning og høyere utdanning. </em>
    </p>
    <list/>
    <p>Utvalget, som har vært ledet av professor Nils A. Butenschøn, ble oppnevnt i august 2010. Dette var en følge av at regjeringen i siste forskningsmelding, <em type="italic">Klima for forskning </em>(St.meld. nr 30 (2008-2009) gikk inn for å nedsette et utvalg for <span type="quote">”å utrede utviklingstrekk, behov og målsettinger for samisk forskning og urfolksforskning, herunder rammer for strategisk samarbeid, institusjons- og nettverksbygging”</span>. Utvalget har hatt et bredt mandat ved at de skulle se på samisk forskning og høyere utdanning i et regionalt, nasjonalt og internasjonalt perspektiv. </p>
    <p>Statsråden understreker at utvalgets vurderinger vil utgjøre et viktig grunnlag for det videre arbeidet med å utvikle samisk forskning og høyere utdanning.</p>
    <p>- Jeg kan love at vi skal studere utredningen grundig og nøye. Hun framhevet også at Kvalitetsreformen hadde en egen stortingsmelding om høyere samisk utdanning og forskning (St.meld. nr. 34 (2001-2002) hvor regjeringen gikk inn for at høyskolens fagmiljø skulle styrkes.</p>
    <p>Etter Kvalitetsreformen har også andre viktige byggesteiner for videre utvikling kommet på plass. Blant annet har Samisk høyskole fått et nytt bygg som gir rom og plass og inspirasjon til å drive aktivt med spørsmål knyttet til samiske forhold og Nordisk samisk institutt er blitt en del av høyskolen.</p>
    <p>- Det feltet som utvalget skulle dekke har vært stort, og jeg er trygg på at det ligger mye arbeid, tenkning, diskusjon og refleksjon i den overleverte rapporten, sa statsråden.</p>
    <p type="title">Utvalget har bestått av:</p>
    <p>Professor Nils A. Butenschøn, leder</p>
    <p xml:lang="nno">Spesialrådgiver Kari Morthensen</p>
    <p>Professor Nils Oskal</p>
    <p>Høgskolelektor Per Ravna</p>
    <p xml:lang="smn">Lektor Anni-Siiri Länsman</p>
    <p xml:lang="vep">Ph.d.-stipendiat Johan Strömgren</p>
    <p xml:lang="nno">Forsker Else Grete Broderstad</p>
  </body>
</document>
