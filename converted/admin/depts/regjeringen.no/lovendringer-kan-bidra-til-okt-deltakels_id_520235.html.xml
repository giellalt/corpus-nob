<document xml:lang="nob" id="no_id"><header><title>Láhkarievdadus sáhttá váikkuhit dasa ahte eanebut servet sámediggeválgii - regjeringen.no</title><genre code="admin"/><author><person firstname="" lastname="Arbeidsdepartementet" sex="unknown" born="" nationality=""/></author><year>2008</year><publChannel><publication><publisher>regjeringen.no</publisher></publication></publChannel><wordcount>277</wordcount><conversion_status type="standard"/><availability><free/></availability><submitter name="" email="divvun@samediggi.no"/><origFileName>http://regjeringen.no/nb/dep/ad/pressesenter/pressemeldinger/2008/lovendringer-kan-bidra-til-okt-deltakels.html?id=520235</origFileName><parallel_text xml:lang="sme" location="lahkarievdadus-sahtta-vaikkuhit-dasa-aht_id_520235.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision: 154948 $; </version></header><body><p>Lovendringer kan bidra til økt deltakelse ved sametingsvalget - regjeringen.no</p>
<p><em type="italic">Endringer i sameloven vedrørende sametingets valgordning er i dag vedtatt i statsråd. – Målsettingen med lovendringene er å sikre større legitimitet og status for Sametinget, og gjennom dette bidra til økt deltakelse ved sametingsvalget, sier arbeids- og inkluderingsminister Dag Terje Andersen. </em></p>
<p>I samme statsråd er endringer i forskrift for sametingsvalget, som har betydning for nominasjonsprosessene, fastsatt.</p>
<p>– Lovendringene vil gjøre at mandatfordelingen i Sametinget samsvarer bedre med de avgitte stemmene, sier arbeids- og inkluderingsminister Dag Terje Andersen.</p>
<p>Tallet på valgkretser ved Sametingsvalget foreslås redusert fra 13 til 7.</p>
<p>– Revisjon av Sametingets egen valgordning er en sak hvor det er naturlig og hensiktsmessig at Sametinget har betydelig innflytelse. Vi har derfor lagt avgjørende vekt på Sametingets syn, fortsetter statsråden.</p>
<p type="title">Bakgrunn</p>
<p>Lagtingets vedtak er likelydende med forslaget regjeringen fremmet i odelstingsproposisjonen (Ot. prp. nr. 43 (2007-2008). Endringsforslagene omfatter blant annet valgkretsinndelingen og mandatfordelingen. Tallet på valgkretser ved Sametingsvalget foreslås redusert til 7, fra 13 i dag. Revisjonen gjør at behovet for ordningen med utjevningsmandater faller bort, og ordningen er fjernet. Sametinget vil således igjen ha 39 mandater. Lovendringene vil bli gjennomført med virkning for sametingsvalget i 2009.</p>
<p>Lovendringene forutsetter ytterligere endringer i forskriften om valg til Sametinget. Departementet tar sikte på en gjennomgåelse av forskriften 2. halvår 2008, men enkelte forskriftsendringer må fastsettes allerede nå, før nominasjonsprosessene begynner. Forskriftsendringene som er fastsatt i dag var på høring sammen med lovendringene.</p>
<p>Lov- og forskriftsendringene bygger på en rapport fra et faglig ekspertutvalg som er nedsatt av Sametinget, i forståelse med departementet. Sametinget er konsultert i arbeidet med regjeringens lov- og forskriftsforslag og vil bli konsultert i det påfølgende forskriftsarbeidet.</p>
</body></document>