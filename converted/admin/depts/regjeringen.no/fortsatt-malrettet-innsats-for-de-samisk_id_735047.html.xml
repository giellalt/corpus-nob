<document xml:lang="nob" id="no_id"><header><title>Edtja annje tjïelke ulmine barkedh dejtie saemien gïelide - regjeringen.no</title><genre code="admin"/><author><person firstname="" lastname="Fornyings-, administrasjons- og kirkedepartementet" sex="unknown" born="" nationality=""/></author><year>2013</year><publChannel><publication><publisher>regjeringen.no</publisher></publication></publChannel><wordcount>279</wordcount><conversion_status type="standard"/><availability><free/></availability><submitter name="" email="divvun@samediggi.no"/><multilingual/><origFileName>http://regjeringen.no/nb/dep/fad/pressesenter/pressemeldinger/2013/fortsatt-malrettet-innsats-for-de-samisk.html?id=735047</origFileName><parallel_text xml:lang="smj" location="edtja-annje-tjielke-ulmine-barkedh-dejti_id_735047.html"/><metadata><uncomplete/></metadata><version>XSLtemplate $Revision: 64438 $; file-specific xsl  Revision; common.xsl  $Revision$; </version></header><body><p>Fortsatt målrettet innsats for de samiske språkene - regjeringen.no</p>
<p><em type="italic">Fornyings-, administrasjons- og kirkedepartementet og Sametinget legger i dag fram den andre rapporten om gjennomføringen av Handlingsplan for samiske språk. Rapporten ligger på nettsidene regjeringen.no og samediggi.no. </em></p>
<p>De samiske språkene er i en positiv utvikling. Den samiske språkundersøkelsen fra 2012 viser at bruken av samisk språk øker blant lulesamisk og sørsamisk ungdom. Den viser også at det er stor interesse for å lære seg samisk språk blant voksne samer.</p>
<p>- Jeg er glad for at vi nå ser at arbeidet for og synliggjøringen av de samiske språkene bærer frukter. En fortsatt positiv utvikling krever målrettet innsats. Regjeringen vil derfor også i fortsettelsen samarbeide tett med Sametinget for å verne om og styrke de samiske språkene, sier Rigmor Aasrud.</p>
<p>Sametinget spiller en viktig rolle i arbeidet med å styrke og utvikle de samiske språkene. Det viktigste arbeidet skjer likevel i lokalsamfunnene. Mange ildsjeler arbeider utrettelig for å bevare og utvikle samisk språk.</p>
<p>- Sametingets hovedmål for utvikling av samisk språk er å øke antall språkbrukere og øke bruken av samisk språk. Rapporten viser at vi er på riktig vei, men at det fortsatt er behov for å styrke økonomisk og menneskelige resurser for samisk språk. Dette er noe Sametinget fortsatt vil arbeide for i dialog med regjeringen, sier sametingspresident Egil Olli.</p>
<p>Handlingsplan for samiske språk ble lagt frem i 2009. Målet med handlingsplanen er å få flere samiske språkbrukere. Målet skal nås ved å styrke innsatsen for de samiske språkene på ulike samfunnsområder, særlig innenfor opplæring og utdanning, offentlig tjeneste- og omsorgsyting og bruk og synliggjøring av samiske språk i offentlig sammenheng.</p>
<p>Handlingsplan for samiske språk - status 2011 - 2013</p>
</body></document>
