<document xml:lang="nob" id="no_id"><header><title>Turku – ustit ja lihtolaš - regjeringen.no</title><genre code="admin"/><author><person firstname="" lastname="Forsvarsdepartementet" sex="unknown" born="" nationality=""/></author><year>2012</year><publChannel><publication><publisher>regjeringen.no</publisher></publication></publChannel><wordcount>271</wordcount><conversion_status type="standard"/><availability><free/></availability><submitter name="" email="divvun@samediggi.no"/><multilingual/><origFileName>http://regjeringen.no/nb/dep/fd/aktuelt/nyheter/2012/tyrkia--venn-og-alliert.html?id=709629</origFileName><parallel_text xml:lang="sme" location="turku--ustit-ja-lihtola_id_709629.html"/><metadata><uncomplete/></metadata><version>XSLtemplate $Revision: 64438 $; file-specific xsl  Revision; common.xsl  $Revision$; </version></header><body><p>Tyrkia – venn og alliert - regjeringen.no</p>
<p><em type="italic">Forsvarsminister Anne-Grete Strøm-Erichsen er i Tyrkia for å drøfte utviklingen i landets nærområder, herunder håndteringen av situasjonen i Syria. </em></p>
<p>Besøket til den tyrkiske forsvarsministeren Ismet Yilmaz er 10.-11. desember.</p>
<p>- Tyrkias er en viktig aktør, både i regionalt og bredere europeisk perspektiv. Nærheten til Syria og de omfattende endringer som har funnet sted i Midtøsten de siste to årene, gjør Tyrkia til en en sentral samtalepartner, sier forsvarsministeren.</p>
<p>- Tyrkia er en viktig og verdifull alliert. Det bilaterale forholdet mellom Tyrkia og Norge er svært godt. Vi er begge plassert i utkanten av Natos territorium, og vært pådrivere for at Nato fortsatt må være en effektiv forsvarsallianse.</p>
<p>NATOs råd har nå besluttet å styrke det tyrkiske luftforsvaret med patriotmissiler. Dette er et uttrykk for NATO-landenes solidaritet med Tyrkia i denne vanskelige situasjonen. Norge har støttet denne beslutningen.</p>
<p>- Jeg har redegjort for hovedlinjene i det norske nærområdeinitiativet og understreket behovet for en regional situasjonsforståelse - dette er aktualisert ved situasjonen i Syria. Patriotmissilene, vil ikke ha en offensivrolle. De er defensive og blir plassert ut for å beskytte Tyrkias territorium, befolkning og et stort antall flyktninger som har søkt tilflukt på tyrkisk side av grensen, sier Strøm-Erichsen.</p>
<p>- Jeg er imponert over hvordan Tyrkia har håndtert konflikten i Syria, ikke minst over hvordan myndighetene har håndtert den store flyktningestrømmen. Det er godt å høre at tyrkerne setter pris på norsk støtte og engasjement.</p>
<p>Forsvarsministeren tok også opp kvinnenes situasjon i Afghanistan.</p>
<p>- Afghanske kvinner trenger støtte. Like rettigheter og respekt er avgjørende for den afghanske samfunnsutviklingen. Kvinnene er avgjørende for afghansk forsoning, sier forsvarsministeren.</p>
</body></document>
