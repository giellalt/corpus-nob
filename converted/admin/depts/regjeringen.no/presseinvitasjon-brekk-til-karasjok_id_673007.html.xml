<document xml:lang="nob" id="no_id"><header><title>Brekk Kárášjogas - regjeringen.no</title><genre code="admin"/><author><person firstname="" lastname="Landbruks- og matdepartementet" sex="unknown" born="" nationality=""/></author><year>2012</year><publChannel><publication><publisher>regjeringen.no</publisher></publication></publChannel><wordcount>783</wordcount><conversion_status type="standard"/><availability><free/></availability><submitter name="" email="divvun@samediggi.no"/><multilingual/><origFileName>http://regjeringen.no/nb/dep/lmd/aktuelt/nyheter/2012/feb-12/presseinvitasjon-brekk-til-karasjok.html?id=673007</origFileName><parallel_text xml:lang="sme" location="brekk-karajogas_id_673007.html"/><metadata><uncomplete/></metadata><version>XSLtemplate $Revision: 48460 $; file-specific xsl  Revision; common.xsl  $Revision: 154948 $; </version></header><body><p xml:lang="nno">Brekk i Karasjok - regjeringen.no</p>
<p>Landbruks- og matminister Lars Peder Brekk brukte dagen i Karasjok i møter med Sametinget, Sametingsrådet, Reindriftsforvaltningen og på åpent folkemøte om kvelden. Tilpassing av reintallet, omorganisering av Reindriftsforvaltningen og konsultasjoner mellom Sametinget og Landbruks- og matdepartementet var hovedpunkter.</p>
<p>Brekk sitt ærend var å presentere den nye Meldingen til Stortinget om landbruks- og matpolitikken, <span type="quote" xml:lang="nno">"Velkommen til bords"</span> og drøfte aktuelle spørsmål i tilknytning til reindriften.</p>
<list><p type="listitem"><em type="italic">Les Brekks tale til Sametinget </em></p>
<p type="listitem" xml:lang="nno"><em type="italic">Les Brekks tale på folkemøte </em></p>
</list><p xml:lang="nno">I Sametinget, fra venstre: Direktør i Sametinget Rune Fjellheim, Sametingspresident Egil Olli og landbruks- og matminister Lars Peder Brekk. (Foto: Landbruks- og matdepartementet)</p>
<p><em type="italic">En stolt matproduksjon </em>- Samisk reindrift er en stolt matproduksjon, en leverandør av en delikatesse med unike smaks og næringsmessige kvaliteter, sa landbruks- og matminister Lars Peder Brekk. - Reinkjøtt er smakfullt kjøtt, og inneholder sunne fettsyrer og vitaminer. Det er noe av det sunneste kjøttet vi kan spise, sa Brekk. </p>
<p>I tillegg har reinkjøtt en særegen historie: Kjøttet er produsert av et folk som i mange hundre år har levd i og med naturen. Et folk som vet hvor de beste beitene er, som med omhu fører dyrene dit, som vet når det er på tide å flytte flokken til bedre beiter, som stolt joiker om sitt beiteland, sin rein og sitt eget kulturlandskap. Dette er den gode historien om mat produsert med omtanke for dyr og natur.</p>
<p>- Reindriften er i en unik situasjon der potensialet for etterspørsel er langt større enn potensialet for produksjon. I dette ligger det store muligheter for økt verdiskaping, sa Lars Peder Brekk.</p>
<p><em type="italic">Økologisk bærekraft </em>- Tilpassing av reintallet til beitegrunnlaget, og oppfølging av fastsatt reintall er en prioritert oppgave fremover, sa landbruks- og matministeren. Mange av reindriftens utfordringer er knyttet til beitegrunnlaget og tilgang på arealer. Enten blir tilgangen på viktige beitearealer innskrenket i konkurranse med andres behov for areal, eller beitegrunnlaget i deler av reindriften blir forringet fordi reintallet er for høyt. </p>
<p>- Jeg er særlig bekymret for utviklingen kjerneområdene for den samiske reindriften – i indre Finnmark. Her er flest reineiere og flest rein, sa Brekk.</p>
<p>Dessverre er det også her vi finner lavest produksjon og inntjening i reindriften påtross av at disse områdene fra naturens side har de aller beste forutsetningene for høy produksjon. Dette representerer en tilbakegang for denne viktige og tradisjonsrike samiske næringen.</p>
<p>- Denne tilbakegangen vil regjeringen sette en stopper for. Landbruks- og matmeldingen viser klart hvilke endringer vi ønsker å gjennomføre, sa landbruks- og matminister Lars Peder Brekk.</p>
<p>I de fleste områdene har siida og reinbeitedistrikt nå selv utarbeidet og fått fastsatt økologisk bærekraftig reintall. Her har lovens intensjon om økt ansvar for forvaltning av distriktets ressurser fungert utmerket. Brekk berømmet disse distriktene for et meget grundig og godt arbeid med bruksreglene.</p>
<p>I deler av indre Finnmark har reindriften derimot av ulike årsaker ikke utarbeidet økologisk bærekraftig reintall. Reindriftsstyret har derfor måtte fastsette reintall for de fleste distrikt i Vest-Finnmark, og noen i Øst-Finnmark reinbeiteområde.</p>
<p>- Det er helt avgjørende at myndighetene og næringen lykkes med dette arbeidet. Reindriftens fremtid er nemlig avhengig av legitimitet både i Stortinget og i samfunnet for øvrig, sa Lars Peder Brekk.</p>
<p><em type="italic">Den offentlige forvaltningen av reindriften </em>Regjeringen har foreslått endringer i den offentlige forvaltningen av reindriften. Dette skal bidra til en mer effektiv og enhetlig forvaltning. </p>
<p>- Reindriftsforvaltningen er for isolert fra annen offentlig forvaltning, forvaltningsstrukturen er uoversiktlig, saksbehandlingstiden er lang og det er vanskelig å skille mellom næring og forvaltning, sa landbruks- og matminister Lars Peder Brekk.</p>
<p>Han viste til at en evaluering av den offentlige forvaltningen oppført som et viktig tiltak i reindriftspolitikken i Soria Moria II. I 2001 ble det gjort en utredning med forslag til endringer i reindriftsforvaltningen gjennom Lovutvalgets arbeid. Forslagene bygget blant annet på funn i en undersøkelse av reindriftsforvaltningen som Norsk institutt for by- og regionforskning (NIBR) gjennomførte i 2000. I 2010 gjennomførte Landbruks- og matdepartementet en internevaluering, og en omdømmeundersøkelse i regi av NIBR.</p>
<p>Under møte om landbruks- og matmeldingen den 17. februar 2011 varslet Landbruks- og matdepartementet Sametingets administrasjon at det vil bli gjennomført endringer i reindriftsforvaltningen, og at det vil bli invitert til særskilte konsultasjoner. Invitasjon med en helhetlig redegjørelse for endringsforslaget ble sendt Sametinget i april 2011. De ansatte på Reindriftsforvaltningen var da orientert om de planlagte endringene 4. april 2011.</p>
<p>- De varslede endringene innebærer at reindriften får en mer moderne og tidsriktig forvaltning som samtidig tar vare på evnen til å se næringens særegne behov. Reindriftskompetansen på områdekontorene vil ikke forsvinne, sa Lars Peder Brekk.</p>
<p>- Det er viktig å få gjennomført disse store – og kanskje for noen tøffe – tiltakene for å kunne utnytte de fantastiske mulighetene som ligger i den samiske reindriften, sa Brekk.</p>
</body></document>