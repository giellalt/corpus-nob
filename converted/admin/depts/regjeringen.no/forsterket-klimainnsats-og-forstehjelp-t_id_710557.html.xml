<document xml:lang="nob" id="no_id"><header><title>Nænnoesåbpoe klijmaråajvarimmieh jïh voestesviehkie klijmese - regjeringen.no</title><genre code="admin"/><author><person firstname="" lastname="Statsministerens kontor" sex="unknown" born="" nationality=""/></author><year>2012</year><publChannel><publication><publisher>regjeringen.no</publisher></publication></publChannel><wordcount>294</wordcount><conversion_status type="standard"/><availability><free/></availability><submitter name="" email="divvun@samediggi.no"/><multilingual/><origFileName>http://regjeringen.no/nb/dep/smk/pressesenter/pressemeldinger/2012/forsterket-klimainnsats-og-forstehjelp-t.html?id=710557</origFileName><parallel_text xml:lang="sma" location="nannoesabpoe-klijmaraajvarimmieh-jih-voe_id_710557.html"/><metadata><uncomplete/></metadata><version>XSLtemplate $Revision: 64438 $; file-specific xsl  Revision; common.xsl  $Revision: 154948 $; </version></header><body><p>Forsterket klimainnsats og førstehjelp til klima - regjeringen.no</p>
<p><em type="italic">- Norge vil fortsatt ta en lederrolle i arbeidet med en stor klimaavtale. I mellomtiden må vi gi klimaet førstehjelp, sa statsminister Jens Stoltenberg på sin halvårlige pressekonferanse i dag. </em></p>
<p>Stoltenberg trakk fram tre tiltak som vil representere førstehjelp til klimaet:</p>
<list><p type="listitem" xml:lang="nno">Kutte kortlivede klimagasser som svart karbon (sot) og metan. Dette er billige kutt som kan gi stor effekt på kort sikt.</p>
<p type="listitem">Økt innsats mot avskoging. Dette er det enkelttiltaket som gir de største kuttene i klimagassutslipp.</p>
<p type="listitem" xml:lang="nno">Kutt i subsidier til bruken av fossil energi.</p>
</list><p>- Verdens klima-ambisjoner er fortsatt for lave, samtidig som klimautslippene vokser. Vi styrker vårt arbeid for en ny avtale, men vi kan handle før den er på plass. Regjeringen vil øke innsatsen mot avskoging og arbeide for å kutte de utslippene som gir størst klimaeffekt på kort sikt, sa Stoltenberg.</p>
<p>Klimaforskningen bekrefter at klimaendringene er dramatiske. Klimaendringene i Arktis skjer raskere enn forutsett. Flere rapporter peker på en sammenheng mellom ekstremvær og klimaendringer.</p>
<p>Klimaforhandlingene i Doha resulterte blant annet i vedtak om Kyotoprotokollens andre forpliktelsesperiode og oppstart av forhandlinger om ny global avtale.</p>
<p>- Norge har hatt flere lederroller i det internasjonale klimaarbeidet, sist under forhandlingene i Doha. Det skal vi fortsette med. Blant annet har vi en lederrolle i forhandlingene om en ny klimaavtale som skal ferdigforhandles innen 2015 og gjelde fra 2020, sa Stoltenberg.</p>
<p>30-40 prosent av de menneskeskapte klimaendringene skyldes utslipp av såkalte kortlivede klimadrivere, som svart karbon (sot) og metan. Reduseres disse utslippene oppnås raskere klimagevinst. Slike utslipp bidrar blant annet til raskere issmelting i arktiske strøk. Regjeringen ønsker å bidra til at dette kommer høyere på den internasjonale agendaen. Blant annet vil Arktisk råd være en viktig arena for å få til reduksjoner i disse utslippene.</p>
</body></document>