<document xml:lang="nob" id="no_id">
  <header>
    <title>50 mill. kruvnnu ođđa ortnegii buhtadit lassiárvodivvaga valáštallanrusttegiid huksehusain - regjeringen.no</title>
    <genre code="admin"/>
    <author>
      <person firstname="" lastname="Kulturdepartementet" sex="unknown" born="" nationality=""/>
    </author>
    <year>2010</year>
    <publChannel>
      <publication>
        <publisher>regjeringen.no</publisher>
      </publication>
    </publChannel>
    <wordcount>263</wordcount>
    <conversion_status type="standard"/>
    <availability>
      <free/>
    </availability>
    <submitter name="" email="divvun@samediggi.no"/>
    <origFileName>http://regjeringen.no/nb/dep/kud/pressesenter/pressemeldinger/2010/50-mill-kroner-til-ny-ordning-for-kompensasjon-av-merverdiavgift-ved-bygging-av-idrettsanlegg.html?id=604378</origFileName>
    <parallel_text xml:lang="sme" location="50-mill-kruvnnu-oa-ortnegii-buhtadit-lassiarvodivvaga-valatallanrusttegiid-huksehusain_id_604378.html"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision: 154948 $; </version>
  </header>
  <body>
    <p>50 mill. kroner til ny ordning for kompensasjon av merverdiavgift ved bygging av idrettsanlegg - regjeringen.no</p>
    <p type="title">50 mill. kroner til ny ordning for kompensasjon av merverdiavgift ved bygging av idrettsanlegg</p>
    <p>Regjeringen har i dag foreslått for Stortinget å bevilge 50 mill. kroner i 2010 til en ny rammestyrt ordning for kompensasjon av merverdiavgift ved bygging av idrettsanlegg.</p>
    <p>- Bygging av idrettsanlegg representerer et stort økonomisk løft for mange lag og foreninger. Regjeringen ønsker med den nye ordningen å lette finansieringen av slike anleggsinvesteringer og stimulere til en fortsatt bred anleggsutbygging, sier statsråd Anniken Huitfeldt.</p>
    <p>Idrettsanlegg er av avgjørende betydning for at idrettslag kan tilby gode og varierte aktiviteter for barn og ungdom. Tilgjengelighet til idrettsanlegg er også viktig for å stimulere til egenorganisert fysisk aktivitet, sier statsråd Huitfeldt.</p>
    <p>Den nye rammestyrte ordningen vil være søknadsbasert, og det vil bli gitt kompensasjon innenfor den rammen Stortinget bevilger hvert år. Dersom bevilgningen ikke rekker til full kompensasjon, vil den prosentvise avkortningen være lik for alle godkjente søkere.</p>
    <p>Ordningen vil omfatte alle som oppfyller vilkårene for å motta spillemidler til idrettsanlegg, med unntak av kommuner/fylkeskommuner og kommunale foretak. Det må foreligge en godkjent spillemiddelsøknad før det søkes om kompensasjon. Ordningen vil gjelde idrettsanlegg hvor byggearbeidene er igangsatt etter 1. januar 2010. Anlegget må være ferdigstilt og revisorkontrollert regnskap skal foreligge før søknad om kompensasjon sendes. Det kan søkes om kompensasjon av merverdiavgift knyttet til de anleggselementer som er berettiget til tilskudd fra spillemidlene.</p>
    <p>Kulturdepartementet vil fastsette nærmere regler for ordningen, herunder søknadsfrist i 2010. Ordningen vil bli forvaltet av Lotteri- og stiftelsestilsynet, med Lotterinemnda som klageinstans.</p>
  </body>
</document>
