<document xml:lang="nob" id="no_id">
  <header>
    <title>Ministtarčoahkkin Ubmis miessemánu 19. beaivvi - álgoávnnasresurssat ja energiijabevttolašvuohta deháleamos áššit - regjeringen.no</title>
    <genre code="admin"/>
    <author>
      <person firstname="" lastname="Nærings- og handelsdepartementet" sex="unknown" born="" nationality=""/>
    </author>
    <year>2010</year>
    <publChannel>
      <publication>
        <publisher>regjeringen.no</publisher>
      </publication>
    </publChannel>
    <wordcount>340</wordcount>
    <conversion_status type="standard"/>
    <availability>
      <free/>
    </availability>
    <submitter name="" email="divvun@samediggi.no"/>
    <origFileName>http://regjeringen.no/nb/dep/nhd/aktuelt/nyheter/2009/Ravareressurser-og-energieffektivitet-i-fokus.html?id=605244</origFileName>
    <parallel_text xml:lang="sme" location="ministtaroahkkin-ubmis-miessemanu-19-beaivvi---algoavnnasresurssat-ja-energiijabevttolavuohta-dehaleamos-ait_id_605244.html"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision: 154948 $; </version>
  </header>
  <body>
    <p>Råvareressurser og energieffektivitet i fokus - regjeringen.no</p>
    <p>
      <em type="italic">Sveriges næringsminister inviterte til et ministermøte i Umeå 19. mai for å diskutere Barentssamarbeidet. Fra norsk side deltok statssekretær Pål Julius Skogholt fra Nærings- og handelsdepartementet. </em>
    </p>
    <p>I møtet diskuterte medlemslandene potensialet for næringsutvikling i regionen, med særlig fokus på råvareressurser, energi og energieffektivisering. Det ble blant annet oppnådd enighet om å arbeide videre med disse spørsmålene i relevante arbeidsgrupper under Barentssamarbeidet.</p>
    <p>Alle deltakere understreket betydningen av samarbeid på tvers av grensene og mellom de regionale nivåene i Barentsregionen. Dette er også i tråd også med regjeringens ambisjoner for nordområdearbeidet</p>
    <p>- Samarbeid og deltakelse i regionale fora, herunder Barentssamarbeidet, er viktige elementer i regjeringens nordområdearbeid, sier statssekretær Skogholt.</p>
    <p>Barentsregionen er rik på naturressurser, hvor de viktigste er olje, gass, mineraler, tømmer og fisk. I møtet fremhevet statssekretær Skogholt betydningen av infrastruktur for utløsing av potensialet. - Utviklingen av transport og logistikk er nøkkelfaktorer for å utnytte ressursene vi har i regionen” sier Skogholt</p>
    <p>Energieffektivitet og fornybar energi som en mulighet for Barentsregionens næringsutvikling ble også drøftet under møtet. Det er store uutnyttede potensialer på disse områdene. Skogholt sa blant annet at det er viktig å bygge videre på de gode erfaringer man har hatt med energieffektiviseringssentrene i Nordvest-Russland.</p>
    <p>Statssekretæren benyttet også anledningen til å orientere om konferansen <span type="quote">”Where gas meets ore”</span>, som finner sted i Kirkenes 22.-23. juni. Konferansen er kommet i stand etter et svensk initiativ, og programmet er utviklet i samarbeid med norske departement og forsknings- og næringsmiljøer.</p>
    <p>
      <em type="italic">Fakta om Barentssamarbeidet: </em>
    </p>
    <list>
      <p type="listitem">Etablert ved Kirkenes-erklæringen januar 1993.</p>
      <p type="listitem">Formålet er å fremme økonomisk og sosial utvikling i Barentsregionen, og derved bidra til en fredfull utvikling i den nordligste delen av Europa.</p>
      <p type="listitem">Barentssamarbeidet omfatter 13 fylker i den nordlige delen av Norge, Finland, Russland og Sverige.</p>
      <p type="listitem">Regionen dekker et landområde på 1 755 800km2 (mer enn fem ganger Norges areal)</p>
      <p type="listitem">Total befolkning 5,54 millioner, hvorav omtrent 4,5 millioner fra Russland.</p>
      <p type="listitem">Regionens viktigste naturressurser; olje, gass, tømmer, mineraler og fisk.</p>
      <p type="listitem">Sverige overtok formannskapet i Barentssamarbeidet i høst, etter Russland, for perioden 2009-2011.</p>
    </list>
    <p>
      <em type="italic">Les ministererklæringen fra møtet. </em>
    </p>
  </body>
</document>
