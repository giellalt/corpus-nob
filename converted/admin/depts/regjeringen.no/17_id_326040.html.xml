<document xml:lang="nob" id="no_id"><header><title/><genre code="admin"/><author><person firstname="" lastname="Arbeids- og sosialdepartementet" sex="unknown" born="" nationality=""/></author><year>2006</year><publChannel><publication><publisher>regjeringen.no</publisher></publication></publChannel><wordcount>1180</wordcount><conversion_status type="standard"/><availability><free/></availability><origFileName>http://www.regjeringen.no/nb/dep/ad/dok/regpubl/stmeld/20002001/stmeld-nr-55-2000-2001-/17.html?id=326040</origFileName><parallel_text xml:lang="sme" location="17_id_458637.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p>17 Samordning av samepolitikken - regjeringen.no</p>
<p>St.meld. nr. 55 (2000-2001)</p>
<p type="title">Om samepolitikken</p>
<p type="title">17 Samordning av samepolitikken</p>
<p>Regjeringen ønsker å føre en samordnet og konsekvent samepolitikk, og den statlige politikken overfor samene skal i størst mulig grad baseres på samenes egne premisser.</p>
<p>Opprettelsen av Sametinget økte kravet til informasjonsflyt mellom departementene i arbeidet med samiske saker. Sametinget har, blant annet i sin årsmelding for 1999 og i brev til Stortingets kommunalkomité av 10.11.2000, hevdet at regjeringen har problemer med å samordne dette politikkområdet. Det har fra Sametingets side vært et ønske om at samordningsansvaret for samepolitikken, og hvordan dette ansvaret skal utføres, blir lovfestet. Et annet ønske har vært at samordningsansvaret for samiske saker legges til statsministerens kontor.</p>
<p>Det er ikke hensiktsmessig å lovfeste hvordan den enkelte regjering samordner sin samepolitikk. Enhver regjering kan organisere sitt arbeid slik den selv ønsker. Det er ikke vanlig at statsministerens kontor administrerer fagområder. Statsministerens kontor har et overordnet ansvar for regjeringens arbeid generelt og skal være sekretariat for statsministerens daglige virke. Men regjeringen vil kontinuerlig vurdere om det er behov for endringer i organiseringen og administreringen av det enkelte departement og de enkelte fagområder.</p>
<p>Sektoransvarsprinsippet innebærer at den enkelte fagmyndighet har ansvaret for tjenestetilbudet til alle grupper av befolkningen. Fagmyndighetene på ulike sektorer og forvaltningsnivåer har på sine områder det samme ansvar for den samiske befolkningen som for resten av befolkningen. I tråd med sektoransvarsprinsippet skal de ulike fagmyndighetene vurdere om det er behov for tilpasninger eller tiltak på egne ansvarsområder. Opprettelsen av Sametinget som et selvstendig politisk organ og den lovbestemte oppfølgingen av tingets virksomhet skaper en ny utfordring for departementene i forhold til den tradisjonelle departementsrollen som forvalter av sektorpolitikken.</p>
<p type="title">17.1 Samordning som virkemiddel</p>
<p>Den samiske befolkningen vil som hovedregel omfattes av generelle regler og tiltak. I noen tilfeller vil det imidlertid være nødvendig å endre eller tilpasse generelle ordninger for å sikre den kulturelle dimensjonen. Generelt er en samepolitisk sak enhver sak som har særlig betydning for den samiske befolkningen eller for områder med samisk bosetting.</p>
<p>Samordning kan innebære at det foretas politiske prioriteringer som medfører at enkeltes interesser prioriteres på bekostning av andres. Alle departementene har en selvstendig plikt til selv å sørge for at saker blir samordnet i forhold til andre departementer så langt dette er nødvendig.</p>
<p>Generelt vil hensikten med samordning være behovet for å se fagområder i sammenheng, og spesielt behovet for:</p>
<list><p type="listitem">helhetstenkning eller helhetsløsninger ut fra brukerhensyn</p>
<p type="listitem">tilstrekkelig informasjon som grunnlag for beslutninger og gjennomføring av tiltak</p>
<p type="listitem">effektivitet (ressursbesparende, utnytte begrensede ressurser bedre/få mer ut av innsatsen)</p>
<p type="listitem">å unngå overlapping mellom ulike innsatsområder</p>
<p type="listitem">å sikre kvaliteten på styringen</p>
</list><p>Samordning kan dreie seg om saksbehandlingsrutiner, etablering av særskilte enheter/instanser/organer, endring i virksomhetens organisering eller felles rammer og/eller aktiviteter.</p>
<p type="title">17.2 Kommunal- og regional-&#13;   departementets samordnings-&#13;   ansvar for samepolitikken</p>
<p>Siden 1980 har Kommunal- og regionaldepartementet hatt det sentrale ansvaret for samordningen av arbeidet med samiske spørsmål. Dette samordningsansvaret omfatter en rekke politikkområder, som i det store og hele er omtalt i denne meldingen. De samepolitiske sakene spenner faglig svært vidt og innebærer en variasjon i politikkområdet som ikke er vanlig for departementsavdelinger. Dette stiller spesielle krav til departementets bruk av virkemidler, arbeidsmåter og kompetanse på feltet.</p>
<p>For å ivareta behovet for å se ulike sider ved samepolitikken i sammenheng, har Kommunal- og regionaldepartementet et særskilt ansvar for å følge utviklingen på feltet på tvers av de ulike sektorgrensene. Dette innebærer en kontinuerlig avveining av synspunkter, hensyn og interesser mellom fagdepartementene, med tilhørende sektorinteresser, og samiske interesser representert ved Sametinget, ut fra samerettslige bestemmelser. Sentrale oppgaver for Kommunal- og regionaldepartementet i forhold til sektordepartementene er å:</p>
<list><p type="listitem">formidle samepolitiske mål, prinsipper og retningslinjer</p>
<p type="listitem">skaffe informasjon om planlegging og gjennomføring av tiltak av vesentlig betydning for samiske spørsmål</p>
<p type="listitem">gi konkrete innspill i saker</p>
<p type="listitem">avklare prinsipielle spørsmål om myndighetenes forhold til Sametinget, herunder statsråders eventuelle parlamentariske ansvar for Sametingets virksomhet</p>
</list><p>Kommunal- og regionaldepartementet skal gjennom sin samordning sikre at den samlede effekten av ulike sektortiltak blir størst mulig og at kvaliteten på saksbehandlingen er tilfredsstillende. Dette innebærer blant annet et utstrakt samarbeid med de ulike departementene og Sametinget.</p>
<p>Samordningsutvalget for samiske spørsmål ble opprettet av regjeringen i 1991. Kommunal- og regionaldepartementet har ledelsesansvar og er sekretariat for utvalget. Utvalget drøfter multilaterale saker mellom departementene. Utvalget utgjør også et viktig nettverk i samepolitiske spørsmål på administrativt nivå, og oversikten over aktuelle saker på feltet har blitt betydelig forbedret etter at utvalget ble opprettet. Elleve departementer deltar fast i utvalget, mens andre departementer får invitasjon til å delta når saker som berører dem skal drøftes.</p>
<p>For å styrke arbeidet i forhold til samer og nasjonale minoriteter, ble det fra 15. juni 2001 opprettet en egen Same- og minoritetspolitisk avdeling i Kommunal- og regionaldepartementet. De senere årene har det vært utnevnt en egen statssekretær for samiske saker i Kommunal- og regionaldepartementet.</p>
<p>Regjeringen ønsker å foreta en evaluering av samordningen av samiske saker i statsforvaltningen. Det tas sikte på at evalueringen gjennomføres i løpet av 2002. Også i 1998 foretok Statskonsult en gjennomgang av Kommunal- og regionaldepartementets arbeid på det samepolitiske området.</p>
<p>Regjeringen vil utarbeide en veileder for behandlingen av samiske saker. Veilederen vil, i likhet med tilsvarende veiledere utarbeidet for distriktsmessige konsekvensutredninger og konsekvenser for likestilling, være et hjelpemiddel for å avklare om en sak har konsekvenser for samiske interesser, og gi et faglig grunnlag for å foreta vurderinger i slike saker. Regjeringen tar sikte på at en veileder vil være utarbeidet i løpet av 2001.</p>
<p type="title">17.2.1 Samordning av samiske saker i statsbudsjettet</p>
<p>Regjeringen ser det som særlig viktig å styrke samordningen av samiske saker i budsjettprosessen. Det ble i 1998 innført nye prosedyrer for regjeringens arbeid med samiske saker i budsjettsammenheng. Saken ble omtalt i St.meld. nr. 41 (1996–97) Om norsk samepolitikk. Målet var å klargjøre Kommunal- og regionaldepartementets samordningsansvar, departementenes fagansvar og Sametingets rolle i budsjettprosessen. Departementenes faglige ansvar innebærer et budsjettmessig oppfølgingsansvar, også for de ordningene som er overført fra departementene og som Sametinget forvalter. Et sentralt punkt i de nye prosedyrene er at samiske saker fremstilles samlet på budsjettkonferansene.</p>
<p>Kommunal- og regionaldepartementet har ansvar for å initiere og samordne de nødvendige prosessene i budsjettsammenheng. Departementet utarbeider et årlig rundskriv om behandling og samordning av samiske saker i statsbudsjettet. Kommunal- og regionaldepartementet utarbeider hvert år i tillegg en publikasjon med oversikt over de samlede bevilgningene til samiske formål.</p>
<p type="title">17.2.2 Rutiner for konsultasjon med Sametinget</p>
<p>Kommunal- og regionalministeren inviterer hvert år Sametinget til møte hvor mål og prioriteringer i Sametingets budsjettforslag drøftes. Dette er viktig for å skape en god og åpen dialog mellom departementet og Sametinget, og på denne måten følge opp den plikten regjeringen har til å konsultere landets urfolk i saker som samene selv betrakter som viktig for egen samfunnsutvikling. Det vil være naturlig at både Sametinget og departementene tar initiativ til møter i enkeltsaker.</p>
<p type="title">17.3 Tiltak</p>
<list><p type="listitem">Regjeringen vil etablere regelmessige møter på politisk nivå mellom departementene og Sametinget.</p>
<p type="listitem">Det vil bli foretatt en evaluering av regjeringens samordning av samiske saker.</p>
<p type="listitem">Regjeringen vil utarbeide en veileder for arbeidet med samiske saker for departementene. Målsettingen med veilederen er å sikre at det tas hensyn til samiske interesser i sentralforvaltningens politikkutforming og saksbehandling.</p>
</list></body></document>
