<document xml:lang="nob" id="no_id">
  <header>
    <title>Álbmotoaju golut njiedjan 4,7 miljárddain - regjeringen.no</title>
    <genre code="admin"/>
    <author>
      <person firstname="" lastname="Arbeidsdepartementet" sex="unknown" born="" nationality=""/>
    </author>
    <year>2012</year>
    <publChannel>
      <publication>
        <publisher>regjeringen.no</publisher>
      </publication>
    </publChannel>
    <wordcount>258</wordcount>
    <conversion_status type="standard"/>
    <availability>
      <free/>
    </availability>
    <submitter name="" email="divvun@samediggi.no"/>
    <multilingual/>
    <origFileName>http://regjeringen.no/nb/dep/ad/pressesenter/pressemeldinger/2012/folketrygdens-utgifter-er-redusert-med-4.html?id=682441</origFileName>
    <metadata>
      <uncomplete/>
    </metadata>
    <version>XSLtemplate $Revision: 48460 $; file-specific xsl  Revision; common.xsl  $Revision: 154948 $; </version>
  </header>
  <body>
    <p>Folketrygdens utgifter er redusert med 4,7 milliarder - regjeringen.no</p>
    <p>– Det er svært gledelig at sykefraværet går ned. Dette tyder på at IA-tiltakene med tidligere og tettere oppfølging av sykmeldte begynner å virke, sier arbeidsminister Hanne Bjurstrøm. Vi ser nå også at lavere sykefravær gir nedgang i antall personer på arbeidsavklaringspenger.</p>
    <p>Folketrygdens utgifter under Arbeidsdepartementet er i forbindelse med revidert nasjonalbudsjett redusert med 4,7 milliarder kroner til om lag 304,2 milliarder kroner. Halvparten av beløpet skyldes nedgang i sykefraværet. Færre mottakere av arbeidsavklaringspenger og dagpenger bidrar også til innsparinger. Utgiftene til uførepensjon og alderspensjon øker noe.</p>
    <p type="listitem">Sykepenger reduseres med 2 350 millioner kroner</p>
    <p type="listitem">Arbeidsavklaringspenger reduseres med 3 165 millioner kroner</p>
    <p type="listitem">Dagpenger reduseres med 1 035 millioner kroner</p>
    <p type="listitem">Uførepensjon øker med 560 millioner kroner</p>
    <p type="listitem">Alderspensjon øker med 1 750 millioner kroner</p>
    <p>Økningen i utgifter til uførepensjon må sees i sammenheng med reduksjonen i arbeidsavklaringspenger. Arbeidsavklaringspenger ble innført i 2010, og mange mottakere har hatt overgangsvedtak som gikk ut ved årsskiftet. Reduksjonen i arbeidsavklaringspenger skyldes også nedgang i sykefraværet. Regjeringen starter i 2013 et forsøk med lønnstilskudd for mottakere av arbeidsavklaringspenger hvor målet er å få flere over i arbeid.</p>
    <p>Utgifter til alderspensjon øker som følge av at flere under 67 år tar ut pensjon. Samtidig har sysselsettingen blant de over 62 år økt de senere årene.</p>
    <p>– Vi ser at mange tar ut pensjon mens de fortsatt er i arbeid. Tidspunktet for når den enkelte tar ut pensjon påvirker i liten grad folketrygdens utgifter over tid. Reglene er utformet slik at tidligere uttak gir lavere årlig pensjon, påpeker statsråden.</p>
  </body>
</document>
