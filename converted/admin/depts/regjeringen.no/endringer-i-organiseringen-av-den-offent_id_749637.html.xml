<document xml:lang="nob" id="no_id"><header><title>Rievdadusat boazodoalu almmolaš hálddašeami organiseremis - regjeringen.no</title><genre code="admin"/><author><person firstname="" lastname="Landbruks- og matdepartementet" sex="unknown" born="" nationality=""/></author><year>2014</year><publChannel><publication><publisher>regjeringen.no</publisher></publication></publChannel><wordcount>305</wordcount><conversion_status type="standard"/><availability><free/></availability><submitter name="" email="divvun@samediggi.no"/><multilingual/><origFileName>http://regjeringen.no/nb/dep/lmd/aktuelt/nyheter/2014/jan-14/endringer-i-organiseringen-av-den-offent.html?id=749637</origFileName><parallel_text xml:lang="sme" location="rievdadusat-boazodoalu-almmola-halddaeam_id_749637.html"/><metadata><uncomplete/></metadata><version>XSLtemplate $Revision: 64438 $; file-specific xsl  Revision; common.xsl  $Revision$; </version></header>
<body>
<p>Endringer i organiseringen av den offentlige forvaltningen av reindriften - regjeringen.no</p>
<p>For å styrke arbeidet med forvaltningen av reindriften har Regjeringen besluttet at Landbruks- og matministeren gjennomfører en sammenslåing av Statens landbruksforvaltning (SLF) og Statens reindriftsforvaltningen (SRF), samt at enheten i Alta styrkes ved at det overføres enkelte fagoppgaver fra SLF til SRF. Det tas sikte på at sammenslåingen er operativ fra 1. juli 2014. Reindriftsstyret videreføres som i dag.</p>
<p>SRF skal bidra til at målene i reindriftspolitikken blir nådd, og legge til rette for effektiv gjennomføring av politikken. SRF har ansvar for å forvalte reindriftsloven og virkemidlene over reindriftsavtalen. SRF har ansvaret som sekretariat og utøvende organ for Reindriftsstyret og har en sentral og viktig veiledningsrolle overfor reindriftsnæringen. I tillegg er SRF et støtte- og utredningsorgan for LMD.</p>
<p>For å nå gitte reindriftspolitiske målsettinger er det viktig at SRF utvikles og rendyrkes som et forvaltningsorgan med direktoratfunksjoner. Videre at SRF styrker sin kompetanse innenfor ressurs- og arealforvaltning, samt juridisk kompetanse. I tillegg vil det være viktig å ivareta og videreutvikle forvaltningens kompetanse knyttet til samisk språk og reindrift.</p>
<p>En sammenslåing mellom SLF og SRF, hvor det samtidig overføres enkelte fagoppgaver til (nåværende) SRF fra SLF, vil bidra til et bredere faglig miljø og styrket kompetanse i SRF. Samtidig vil man oppnå effektiviseringsgevinster gjennom sammenslåing av fellestjenester. Sammenslåingen innebærer ikke at personer må bytte arbeidssted eller at ansatte må slutte i sine stillinger. Videre vil en sammenslåing sikre reindriften et bedre tjeneste- og veiledningstilbud. Regjeringens beslutning om en sammenslåing er også i tråd med Sundvollen-erklæringens målsetning om en forenkling av landbruksbyråkratiet.</p>
<p>- Jeg vurderer det slik at en sammenslåing av SLF og SRF vil styrke både ressurs- og kompetansen i den fremtidige forvaltningen av reindriften, og derigjennom legge bedre til rette i arbeidet med å nå de reindriftspolitiske mål, sier landbruks- og matminister Sylvi Listhaug.</p>
</body></document>
