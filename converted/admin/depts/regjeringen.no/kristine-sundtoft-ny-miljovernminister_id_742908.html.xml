<document xml:lang="nob" id="no_id"><header><title>Tine Sundtoft ođđa dálkkádat- ja birasgáhttenministtar - regjeringen.no</title><genre code="admin"/><author><person firstname="" lastname="Miljøverndepartementet" sex="unknown" born="" nationality=""/></author><year>2013</year><publChannel><publication><publisher>regjeringen.no</publisher></publication></publChannel><wordcount>223</wordcount><conversion_status type="standard"/><availability><free/></availability><submitter name="" email="divvun@samediggi.no"/><multilingual/><origFileName>http://regjeringen.no/nb/dep/md/pressesenter/pressemeldinger/2013/kristine-sundtoft-ny-miljovernminister.html?id=742908</origFileName><parallel_text xml:lang="eng" location="tine-sundtoft-new-climate-and-environmen_id_742908.html"/><parallel_text xml:lang="sme" location="tine-sundtoft-birasgahttenministtar_id_742908.html"/><metadata><uncomplete/></metadata><version>XSLtemplate $Revision: 64438 $; file-specific xsl  Revision; common.xsl  $Revision$; </version></header>
<body>
<p xml:lang="nno">Tine Sundtoft ny klima- og miljøvernminister - regjeringen.no</p>
<p><em type="italic">Tine Sundtoft (46) er i statsråd onsdag utnevnt til klima- og miljøvernminister. Sundtoft kommer fra stillingen som fylkesrådmann i Vest-Agder. </em></p>
<p>Tine Sundtoft er fra Lillesand i Aust-Agder og har studert økonomi og ledelse på Handelshøyskolen BI i 1990. Hun var regiondirektør i NHO i Agder fra 1995 til 2005, og har vært fylkesrådmann i Vest-Agder fylkeskommune fra høsten 2005.</p>
<p>–Klimaendringene er en av menneskehetens største utfordringer. De må motvirkes gjennom nasjonal og internasjonal innsats og jeg gleder meg stort til å ta fatt på den jobben. Vi skal bli et lavutslippssamfunn innen 2050 og det blir ingen enkel oppgave, sier Sundtoft.</p>
<p>Regjeringen vil ta vare på det biologiske mangfoldet for kommende generasjoner, og mener at det gjøres best gjennom en kombinasjon av vern og bærekraftig bruk. Den påtroppende klima- og miljøvernministeren vil arbeide målrettet for å bevare mangfoldet i norsk natur.</p>
<p>–Vi skal ha et generasjonsperspektiv på politikken vi fører. Den kloden vi skal overlate til våre barn skal være i minst like god stand som den vi overtok fra våre foreldre. Vi er heldige som har en variert og ren natur i Norge. Målet mitt er at alle i Norge skal ha tilgang til gode naturopplevelser, sier Sundtoft.</p>
<p>Flere bilder på Miljøverndepartementets Flickr-side.</p>
<p xml:lang="nno">Tine Sundtoft er ny klima- og miljøvernminister (Foto: Anne Elisabeth Scheen/Miljøverndepartementet)</p>
</body></document>
