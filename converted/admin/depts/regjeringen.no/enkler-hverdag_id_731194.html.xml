<document xml:lang="nob" id="no_id"><header><title>Ráđđehus áigu álkidahttit du ja mu árgabeaivvi  - regjeringen.no</title><genre code="admin"/><author><person firstname="" lastname="Fornyings-, administrasjons- og kirkedepartementet" sex="unknown" born="" nationality=""/></author><year>2013</year><publChannel><publication><publisher>regjeringen.no</publisher></publication></publChannel><wordcount>355</wordcount><conversion_status type="standard"/><availability><free/></availability><submitter name="" email="divvun@samediggi.no"/><multilingual/><origFileName>http://regjeringen.no/nb/dep/fad/pressesenter/pressemeldinger/2013/enkler-hverdag.html?id=731194</origFileName><parallel_text xml:lang="sme" location="raehus-aigu-alkidahttit-du-ja-mu-argabea_id_731194.html"/><metadata><uncomplete/></metadata><version>XSLtemplate $Revision: 64438 $; file-specific xsl  Revision; common.xsl  $Revision$; </version></header>
<body>
<p>Regjeringen vil gjøre hverdagen enklere for deg og meg - regjeringen.no</p>
<p><em type="italic">Regjeringen legger i dag fram 45 tiltak som vil forenkle hverdagen for innbyggerne. Tiltakene er et resultat av innspill fra innbyggerne på bloggen <span type="quote" xml:lang="nno">”Enkelt og greit”</span> og møter med ulike organisasjoner tidligere i år. </em></p>
<p>- Regjeringens forenklingsinitiativ har resultert i gode, konkrete tiltak. I rapporten <span type="quote" xml:lang="nno">”Enkelt og greit”</span> presenterer vi alle tiltakene , sier statsminister Jens Stoltenberg.</p>
<p>Her er noen eksempler:</p>
<list><p type="listitem">Det skal bli enklere å søke om foreldrepenger. Regjeringen planlegger nye digitale løsninger, og ønsker å forenkle regelverket slik at det blir enklere og mer fleksibelt å søke om foreldrepenger.</p>
<p type="listitem">Helseattester skal samordnes. I dag finnes det flere forskjellige attester for ulike aktiviteter og av og til kreves flere attester innenfor ett og samme yrke. Attestene må oppdateres jevnlig. Det er tidkrevende og mye å holde styr på.</p>
<p type="listitem">Vi skal forenkle innrapporteringer for frivillige organisasjoner</p>
<p type="listitem">NAV planlegger selvbetjeningsløsninger på mange av sine områder: Foreldrepenger, sykepenger, barnetrygd og dagpenger.</p>
<p type="listitem">Alle skjemaer fra NAV skal være digitale i løpet av 2013/2014. I dag må nesten alle søknader sendes til NAV i posten.</p>
<p type="listitem">Alle lønnstakere får elektronisk skattekort fra 2014. I dag må man levere skattekortet på papir.</p>
</list><p>Selv om innbyggerne er godt fornøyd med offentlige tjenester – noe Innbyggerundersøkelsen fra 2013 viser - er det flere områder som trenger fornying, effektivisering og forenkling.</p>
<p>Derfor inviterte statsministeren og fornyings-, administrasjons- og kirkeminister Rigmor Aasrud alle innbyggerne til å komme med innspill om hva som kan gjøres enklere eller bedre. Til sammen kom det over 300 forslag.</p>
<p>- Det er helt meningsløst at man skal måtte hente et papirskjema på et kontor, sende det i posten og at det så skal punches inn på nytt av en ansatt i den andre enden, sier Aasrud.</p>
<p>Hun mener det har vært viktig å få innspill og ideer fra de som bruker de offentlige tjenestene.</p>
<p>- Noen av tiltakene er vi allerede i gang med. Andre forslag, for eksempel det som handler om endringer i regelverk, må vi bruke noe mer tid på, sier Aasrud.</p>
<list><p type="listitem">Enkelt og greit - 45 tiltak som vil gjøre hverdagen enklere for deg og meg</p>
</list></body></document>
