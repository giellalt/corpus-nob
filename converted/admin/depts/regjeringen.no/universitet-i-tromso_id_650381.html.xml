<document xml:lang="nob" id="no_id"><header><title>Romssa Universitehta oažžu sámegielat divvunprográmma ovddasvástádusa - regjeringen.no</title><genre code="admin"/><author><person firstname="" lastname="Fornyings-, administrasjons- og kirkedepartementet" sex="unknown" born="" nationality=""/></author><year>2011</year><publChannel><publication><publisher>regjeringen.no</publisher></publication></publChannel><wordcount>277</wordcount><conversion_status type="standard"/><availability><free/></availability><submitter name="" email="divvun@samediggi.no"/><origFileName>http://regjeringen.no/nb/dep/fad/pressesenter/pressemeldinger/2011/universitet-i-tromso.html?id=650381</origFileName><parallel_text xml:lang="sme" location="romssa_universitehta_id_650381.html"/><parallel_text xml:lang="smj" location="romssa_universitehta_id_650381.html"/><metadata><uncomplete/></metadata><version>XSLtemplate $Revision: 43483 $; file-specific xsl  Revision; common.xsl  $Revision: 154948 $; </version></header><body><p>Universitetet i Tromsø får ansvar for samisk korrekturprogram - regjeringen.no</p>
<p><em type="italic">Divvun, et samisk rettskrivingsverktøy, er nå etablert som en fast ordning ved Universitetet i Tromsø. Ansvaret for oppfølging og utvikling av prosjektet ble i dag offisielt overført fra Sametinget til universitetet. </em></p>
<p>Divvun er et samisk korrekturprogram for alle de tre samiske språkene som brukes i Norge. Arbeidet startet i 2004 som et samarbeid mellom Sametinget og Universitetet i Tromsø. I 2007 ble det lansert et språkverktøy for nord- og lulesamisk språk, og i 2010 ble det lansert en lik løsning for sørsamisk språk. Korrekturverktøyet kan lastes ned fra nett og er gratis å bruke.</p>
<p>- Det langsiktige målet for Divvun er å tilby moderne språkteknologiske løsninger for det samiske samfunnet. Dette er et viktig bidrag for at samisk språk skal kunne overleve som et bruksspråk innenfor flest mulig samfunnsområder, også på områder hvor moderne teknologi er en forutsetning, sier fornyings-, administrasjons- og kirkeminister Rigmor Aasrud. Aasrud deltok på markeringen i Tromsø gjennom en videohilsen til de som var til stede på arrangementet på Universitetet i Tromsø.</p>
<p>Se videohilsenen til statsråden</p>
<p>Divvun har så langt blitt lastet ned av flere tusen brukere i Norden, og de som har tatt verktøyet i bruk har stort sett bare gitt positive tilbakemeldinger. Teknologien som ligger til grunn er språkuavhengig og kan derfor også være et godt grunnlag for tilsvarende løsninger for andre minoritetsspråk.</p>
<p>Fornyings-, administrasjons- og kirkedepartementet (FAD) har, sammen med Sametinget og Kunnskapsdepartementet, finansiert utviklingen av verktøyet årlig siden 2004. Arbeidet med vedlikehold og videreutvikling er fra i år etablert som en fast bevilgning på statsbudsjettet. I 2011 er det satt av 4,7 millioner kroner til Divvun over FADs budsjett.</p>
</body></document>