<document xml:lang="nob" id="no_id">
  <header>
    <title>Boasttuvuođat oljohatti ja stáhtabušeahta hárrái - regjeringen.no</title>
    <genre code="admin"/>
    <author>
      <person firstname="" lastname="Finansdepartementet" sex="unknown" born="" nationality=""/>
    </author>
    <year>2011</year>
    <publChannel>
      <publication>
        <publisher>regjeringen.no</publisher>
      </publication>
    </publChannel>
    <wordcount>273</wordcount>
    <conversion_status type="standard"/>
    <availability>
      <free/>
    </availability>
    <submitter name="" email="divvun@samediggi.no"/>
    <multilingual/>
    <origFileName>http://regjeringen.no/nb/dep/fin/aktuelt/taler_artikler/taler_og_artikler_av_ovrig_politisk_lede/taler-og-artikler-av-hilde-singsaas/2011/feil-om-oljepris-og-statsbudsjett.html?id=660455</origFileName>
    <parallel_text xml:lang="sme" location="boasttuvuoat-oljohatti-ja-stahtabueahta-_id_660455.html"/>
    <metadata>
      <uncomplete/>
    </metadata>
    <version>XSLtemplate $Revision: 48460 $; file-specific xsl  Revision; common.xsl  $Revision: 154948 $; </version>
  </header>
  <body>
    <p xml:lang="nno">Feil om oljepris og statsbudsjett - regjeringen.no</p>
    <p>
      <em type="italic">Stavanger Aftenblads dramatiske forside 7.oktober vitner om en manglende forståelse av hvordan oljepris virker inn på budsjettet. Der hevdes det at en lavere oljepris i 2012 enn det Regjeringen legger til grunn i budsjettforslaget vil bety store kutt i budsjettet for 2012. Det er galt. </em>
    </p>
    <p>Det er som kjent handlingsregelen som er utgangspunktet for hvor mye oljepenger vi bruker over statsbudsjettet. Den sier at vi årlig skal bruke om lag fire prosent avkastning av Statens pensjonsfond utland. Handlingsregelen bidrar dermed til å skjerme budsjettet fra kortsiktige svingninger i petroleumsinntektene.</p>
    <p>Det knytter seg betydelig usikkerhet til anslag på oljeprisen, og dette reflekteres blant annet i store daglige svingninger i forventede oljepriser . I lys av dette framstår ikke departementets beregninger som utpreget optimistiske. Samme dag som budsjettet ble lagt fram viste prisene i terminmarkedet en oljepris på vel 100 dollar per fat i 2012, det vil si godt i tråd med anslaget i Nasjonalbudsjettet 2012.</p>
    <p>Men uansett skjermer vi altså budsjettet for svingningene i oljeprisen. Våre velferdstilbud skal ikke svinge i takt med oljeprisen. Derfor er det også beløpet som er innestående på Statens pensjonsfond utland ved utgangen av 2011 som er grunnlag for beregnet fondsavkastning i 2012. Oljeprisen i 2012 har derfor først betydning for handlingsrommet i budsjettet for senere år.</p>
    <p>La meg likevel understreke at dette ikke betyr at Norge er skjermet for et internasjonalt tilbakeslag i verdensøkonomien, der for eksempel også oljeprisene faller kraftig. Men det ville være helt feil å budsjettere med et kraftig tilbakeslag nå. Vårt beste forsvar er en høy beredskap for å møte tilbakeslag med riktige virkemidler til rett tid.</p>
  </body>
</document>
