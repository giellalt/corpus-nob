<document xml:lang="nob" id="no_id"><header><title>770 miljovnna kruvnnu ráđđehuskvartála goluid máksit maŋŋil fallehemiid - regjeringen.no</title><genre code="admin"/><author><person firstname="" lastname="Fornyings-, administrasjons- og kirkedepartementet" sex="unknown" born="" nationality=""/></author><year>2012</year><publChannel><publication><publisher>regjeringen.no</publisher></publication></publChannel><wordcount>460</wordcount><conversion_status type="standard"/><availability><free/></availability><submitter name="" email="divvun@samediggi.no"/><multilingual/><origFileName>http://regjeringen.no/nb/dep/fad/pressesenter/pressemeldinger/2012/770-millioner-kroner-til-utgifter-etter-.html?id=682462</origFileName><parallel_text xml:lang="eng" location="770-million-to-cover-expenses-after-the-_id_682462.html"/><parallel_text xml:lang="nno" location="770-millionar-kroner-til-utgifter-etter-_id_682462.html"/><parallel_text xml:lang="sme" location="770-miljovnna-kruvnnu-raehuskvartala-gol_id_682462.html"/><metadata><uncomplete/></metadata><version>XSLtemplate $Revision: 48460 $; file-specific xsl  Revision; common.xsl  $Revision$; </version></header>
<body>
<p>770 millioner kroner til utgifter etter angrepet mot regjeringskvartalet - regjeringen.no</p>
<p type="title">770 millioner kroner til utgifter etter angrepet mot regjeringskvartalet</p>
<p><em type="italic">Regjeringen foreslår i revidert nasjonalbudsjett å bevilge om lag 600 millioner kroner over Fornyings-, administrasjons- og kirkedepartementets budsjett som følge av angrepet mot regjeringskvartalet 22. juli. Midlene skal blant annet brukes til fysisk og teknisk sikring av regjeringskvartalet og erstatningslokalene, mer sikkerhetspersonell, oppgradering av datanettet for sensitiv informasjon og husleie for erstatningslokaler. Med bevilgninger på andre budsjettkapitler er det i revidert budsjettet fremmet forslag om totalt 770 millioner kroner. </em></p>
<p>- Arbeidet med å utbedre regjeringskvartalet og sikre nye og gamle departementslokaler har pågått kontinuerlig siden angrepet 22. juli. Bevilgningene som følge av terrorangrepet mot regjeringskvartalet 22. juli er nå totalt oppe i om lag 1,45 milliarder kroner, sier fornyings-, administrasjons- og kirkeminister Rigmor Aasrud.</p>
<p>I vedtatt budsjett for 2012 er det satt av 250 millioner kroner til å dekke kostnader som følge av angrepene mot regjeringskvartalet 22. juli i fjor. Beregningene ble gjort kort tid etter 22. juli i fjor. Arbeidet har vist seg langt mer omfattende. Samlet behov for 2012 er i dag beregnet til om lag 850 millioner kroner. I 2011 ble det utgiftsført 340 millioner som følge av angrepet mot regjeringskvartalet.</p>
<p><em type="italic">Fysisk sikrings- og utbedringsarbeid regjeringskvartalet </em>Regjeringen foreslår å øke bevilgningen til sikring og utbedring av regjeringskvartalet med 135 millioner kroner. Totalt 165 millioner vil bli brukt i 2012. Bevilgningen foreslås på Statsbyggs budsjett. </p>
<p><em type="italic">Fysisk sikring av erstatningslokaler </em>Regjeringen foreslår å bevilge 187 millioner kroner til sikkerhetstiltak i departementenes erstatningslokaler. Bevilgningen foreslås på Statsbyggs budsjett. </p>
<p><em type="italic">Mer sikkerhetspersonell </em>Regjeringen foreslår å styrke driftsbudsjettet til Departementenes servicesenter med 24,5 millioner kroner til blant annet oppbemanning av vakt- og sikkerhetspersonell i regjeringskvartalet og i departementenes nye lokaler. Økt bemanning er nødvendig for å ivareta sikkerheten i departementenes erstatningslokaler. Det er i en overgangsfase behov for innleide vektere fra private selskaper. Utgiftene til slike vektertjenester er anslått til 55,9 millioner kroner i 2012. Det er også lagt inn 16 millioner kroner som følge av merutgifter til blant annet møbler og kontorutstyr. Samlet forslag til økt bevilgning etter angrepet er på 96,4 millioner kroner. </p>
<p><em type="italic">Teknisk sikring i regjeringskvartalet og erstatningslokaler </em>Regjeringen foreslår å bevilge 45,6 millioner kroner i hovedsak til å etablere grunnsikring regjeringskvartalet og i departementenes nye lokaler. Beløpet omfatter anskaffelse av teknisk utstyr som alarm- og adgangskontrollsystemer, kortlesere, overvåkingskameraer og utstyr til vaktsentral. </p>
<p><em type="italic">Oppgradering av IKT-sikkerheten </em>Regjeringen foreslår å bevilge 11,5 millioner kroner for å utbedre dekningsgraden for Nødnett, og til å etablere et gradert nettverk for alle departementene. </p>
<p><em type="italic">Husleie for erstatningslokaler </em>Statsbygg leier erstatningslokaler som departementene benytter etter angrepet 22. juli. Tilpasning av lokalene til departementenes formål og behov belastes over husleien. Regjeringen foreslår å øke bevilgningen til Statsbygg med 133 millioner kroner for å dekke husleien for erstatningslokalene. </p>
</body></document>
