<document xml:lang="nob" id="no_id">
  <header>
    <title>Jienastanvuoigatvuohta ja jienastuslohku - regjeringen.no</title>
    <genre code="admin"/>
    <author>
      <person firstname="" lastname="Kommunal- og regionaldepartementet" sex="unknown" born="" nationality=""/>
    </author>
    <year>2009</year>
    <publChannel>
      <publication>
        <publisher>regjeringen.no</publisher>
      </publication>
    </publChannel>
    <wordcount>308</wordcount>
    <conversion_status type="standard"/>
    <availability>
      <free/>
    </availability>
    <submitter name="" email="divvun@samediggi.no"/>
    <origFileName>http://regjeringen.no/nb/dep/krd/kampanjer/valg/stortingsvalg/du-ma-ha-stemmerett-og-sta-i-manntallet.html?id=457100</origFileName>
    <parallel_text xml:lang="eng" location="right-to-vote-and-electoral-register_id_457100.html"/>
    <parallel_text xml:lang="nno" location="du-ma-ha-roysterett-og-sta-i-manntalet_id_457100.html"/>
    <parallel_text xml:lang="sme" location="jienastanvuoigatvuohta-ja-jienastuslohku_id_457100.html"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision: 154948 $; </version>
  </header>
  <body>
    <p>Stemmerett og manntall - regjeringen.no</p>
    <p>Disse har stemmerett ved <em type="italic">stortingsvalget </em>: </p>
    <p><em type="italic">Norske statsborgere </em>som </p>
    <list>
      <p type="listitem">vil ha fylt 18 år innen utgangen av valgåret og som</p>
      <p type="listitem">er, eller noen gang har vært, folkeregisterført som bosatt i Norge, og som</p>
      <p type="listitem">ikke har mistet stemmeretten etter Grunnloven § 53.</p>
    </list>
    <p>Ansatte i diplomatiet eller konsulatvesenet og deres husstand har stemmerett selv om de ikke oppfyller bosettingskriteriet. Dersom de ikke noen gang har vært registrert som bosatt i Norge, skal de manntallsføres i Oslo kommune.</p>
    <p>For å kunne stemme ved stortingsvalget, må du stå innført i manntallet i en kommune.</p>
    <p type="title">Er du innført i manntallet?</p>
    <p><em type="italic">Velgere bosatt i Norge: </em>Alle personer med stemmerett vil automatisk bli innført i manntallet i den kommunen de var registrert bosatt pr. 30. juni i 2009. </p>
    <p>Har du flyttet til en annen kommune etter 30. juni 2009, er du registrert i manntallet i den kommunen du flyttet fra.</p>
    <p><em type="italic">Velgere bosatt i utlandet: </em>Bor du i utlandet, men har vært registrert i folkeregisteret som bosatt i Norge noen gang i løpet av de siste 10 årene, blir du automatisk ført inn i manntallet i den kommunen der du var registrert som bosatt da du flyttet fra Norge. </p>
    <p>Dersom du ikke har vært registrert bosatt i Norge de siste 10 årene, må du søke om å bli ført inn i manntallet. Du søker ved å skrive under på den omslagskonvolutten som benyttes ved forhåndsstemmegivning utenriks. Dersom du forhåndsstemmer i Norge eller ikke benytter den nevnte omslagskonvolutten, må du søke særskilt. Dette kan gjøres i eget brev eller ved å bruke eget skjema. Søknaden må inneholde en erklæring om at du fortsatt er norsk statsborger. Søknaden må komme frem til valgstyret i den kommunen der du sist var registrert i folkeregisteret som bosatt innen 14. september kl. 21.</p>
    <list>
      <p type="listitem">Skjema for søknad om innføring i manntallet [ pdf-format[ word-format</p>
    </list>
  </body>
</document>
