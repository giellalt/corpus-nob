<document xml:lang="nob" id="no_id"><header><title>500 000 ruvnnu sámi iešmearrideami prošektii - regjeringen.no</title><genre code="admin"/><author><person firstname="" lastname="Arbeids- og inkluderingsdepartementet" sex="unknown" born="" nationality=""/></author><year>2009</year><publChannel><publication><publisher>regjeringen.no</publisher></publication></publChannel><wordcount>222</wordcount><conversion_status type="standard"/><availability><free/></availability><submitter name="" email="divvun@samediggi.no"/><origFileName>http://regjeringen.no/nb/dep/ad/pressesenter/pressemeldinger/2009/500-000-kroner-til-prosjekt-om-samisk-se.html?id=573280</origFileName><parallel_text xml:lang="sme" location="500-000-ruvnnu-sami-iemearrideami-proekt_id_573280.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision: 154948 $; </version></header><body><p>500 000 kroner til prosjekt om samisk selvbestemmelse - regjeringen.no</p>
<p type="title">500 000 kroner til prosjekt om samisk selvbestemmelse</p>
<p><em type="italic">Hva er samisk selvbestemmelse? Gáldu – Kompetansesenteret for urfolks rettigheter – skal utrede samisk selvbestemmelse og avklare hvordan retten kan gjennomføres. Regjeringen støtter prosjektet med 500 000 kroner. </em></p>
<p>FNs urfolkserklæring, som Norge var en aktiv pådriver for å få fram, anerkjenner urfolks rett til selvbestemmelse innen en rekke områder. Begrepet selvbestemmelse er ikke presist definert, men vil i norsk kontekst også handle om hvorvidt vårt demokratiske system evner å gi den samiske befolkningen tilstrekkelig grad av innflytelse på de politiske prosessene og beslutningene som angår dem.</p>
<p>– Gáldus arbeid vil gi oss ytterligere forståelse av hva samisk selvbestemmelse faktisk innebærer, og hvordan denne selvbestemmelsen best kan gjennomføres i praktisk politikk, sier arbeids- og inkluderingsminister Dag Terje Andersen.</p>
<p>Prosjektet er treårig og vil ta for seg områder som utdanning og forskning, språk og kultur, økonomi, medier, tradisjonelle næringer, land og ressurser, helse- og sosialsektoren og Sametingets politiske myndighet. Ulike samiske fagmiljøer vil bli engasjert i prosjektet.</p>
<p>I løpet av de siste årene har regjeringen og Sametinget vært i dialog om praktiske tiltak for å gjennomføre samisk beslutningsmyndighet og medbestemmelse innenfor dagens regelverk. Enkelte tiltak for å sikre samisk innflytelse er gjennomført, slik som Finnmarksloven, ny plan- og bygningslov og konsultasjonsprosedyrene mellom statlige myndigheter og Sametinget.</p>
</body></document>