<document xml:lang="nob" id="no_id">
  <header>
    <title>1 558,4 miljon ruvdno speallaruhta falástallanulbmiliidda 2010´s - regjeringen.no</title>
    <genre code="admin"/>
    <author>
      <person firstname="" lastname="Kulturdepartementet" sex="unknown" born="" nationality=""/>
    </author>
    <year>2010</year>
    <publChannel>
      <publication>
        <publisher>regjeringen.no</publisher>
      </publication>
    </publChannel>
    <wordcount>548</wordcount>
    <conversion_status type="standard"/>
    <availability>
      <free/>
    </availability>
    <submitter name="" email="divvun@samediggi.no"/>
    <origFileName>http://regjeringen.no/nb/dep/kud/pressesenter/pressemeldinger/2010/1-5584-millioner-kroner-i-spillemidler-til-idrettsformal-for-2010.html?id=603874</origFileName>
    <parallel_text xml:lang="sme" location="1-5584-miljon-ruvdno-speallaruhta-falastallanulbmiliidda-2010s_id_603874.html"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision: 154948 $; </version>
  </header>
  <body>
    <p>1 558,4 millioner kroner i spillemidler til idrettsformål for 2010 - regjeringen.no</p>
    <p type="title">1 558,4 millioner kroner i spillemidler til idrettsformål for 2010</p>
    <p>Regjeringen har besluttet å fordele 1 558,4 millioner kroner i spillemidler til idrettsformål for 2010. I tillegg fordeler Kulturdepartementet 21,8 millioner kroner av disponible rentemidler til idrettsformål, slik at totalbeløpet til idrettsformål for 2010 blir 1 580,2 millioner kroner. Av totalbeløpet går over halvparten, nesten 800 millioner kroner til idrettsanlegg.</p>
    <p>
      <em type="italic">Prioriterer idrettsanlegg </em>
    </p>
    <p>- Idrettsanlegg er viktig for at idrettslag kan drive sine aktiviteter og tilby barn og ungdom viktige sosiale møteplasser i lokalmiljøet. Tilgjengelighet til idrettsanlegg er også viktig for å stimulere til egenorganisert fysisk aktivitet. Anlegg er derfor av stor betydning for å oppnå visjonen i statlig idrettspolitikk om <span type="quote">”idrett og fysisk aktivitet for alle”</span>, sier statsråd Anniken Huitfeldt.</p>
    <p>
      <em type="italic">Idrettsanlegg i kommunene </em>
    </p>
    <p>Det er fordelt 676,6 millioner kroner til nybygg og rehabilitering av idrettsanlegg i kommunene. Den fylkesvise fordelingen er klar 7. mai i år. </p>
    <p>
      <em type="italic">Anleggspolitisk program </em>
    </p>
    <p>Gjennom det anleggspolitiske programmet tildeles 65 millioner kroner i 2010 til anlegg i pressområdene, til kostnadskrevende anlegg og til utstyr, sier statsråd Huitfeldt. Norges idrettsforbund og olympiske og paralympiske komité (NIF) inviteres til å komme med innspill til programmet.</p>
    <p>
      <em type="italic">Nasjonalanlegg </em>
    </p>
    <p>Som oppfølging av tidligere tilsagn til nasjonalanlegg, fordeles 20 millioner kroner til nordiske grener og 5 millioner kroner til skiskyting i Holmenkollen. Til Vikersund skiflygingsbakke fordeles 11,5 millioner kroner.</p>
    <p>I tillegg fordeles 3,7 millioner kroner til omlegging av gressmatten på Ullevål stadion.</p>
    <p>
      <em type="italic">Norges idrettsforbund og olympiske og paralympiske komité </em>
    </p>
    <p>Norges idrettsforbund og olympiske og paralympiske komité (NIF) mottar 556 millioner kroner i 2010. Dette tilskuddet er en økning på 14 millioner kroner i forhold til 2009.</p>
    <p>- Det er viktig å styrke aktiviteten som skjer i regi av den frivillige medlemsbaserte idretten, understreker statsråd Huitfeldt. NIF er Norges største barne- og ungdomsorganisasjon.</p>
    <p>Økningen i tilskuddet til NIF går til aktivitetstiltak for barn og ungdom, og det legges til rette for økt satsing på idrett for funksjonshemmede. Tilskuddet til NIF sikrer også videreføring av høy grunnstøtte til særforbundene og en sterk satsing på toppidrettsarbeidet i Norge.</p>
    <p>
      <em type="italic">Lokale lag og foreninger </em>
    </p>
    <p>Lokale lag og foreninger mottar i 2010 156 millioner kroner i spillemidler.</p>
    <p>- I tillegg til tilskuddet på 156 millioner kroner til lokale lag og foreninger vil lokale idrettslag få et betydelig beløp fra grasrotmidlene i år. I fjor ble det tildelt 148 millioner kroner fra grasrotmidlene til idrettsformål, og dette beløpet vil etter all sannsynlighet bli vesentlig høyere i år nå som ordningen har blitt mer kjent, sier Huitfeldt.</p>
    <p>Tilskuddet til lokale idrettslag og foreninger, sammen med grasrotmidlene, skaper grunnlag for en enda bedre tilrettelegging for lokal idrettsaktivitet for barn og ungdom.</p>
    <p>
      <em type="italic">Friluftsliv </em>
    </p>
    <p>Regjeringen ønsker fortsatt å vektlegge betydningen av friluftsliv, spesielt for barn og ungdom. Tilskuddet til friluftstiltak for barn og ungdom øker med en million kroner sammenlignet med 2009, til totalt 11 millioner kroner i 2010.</p>
    <p>
      <em type="italic">Tildeling av spillemidler til idrettsformål 2005-2010 </em>
    </p>
    <p>2005: 1 200 mill kroner 2006: 1 200 mill kroner 2007: 1 250 mill kroner 2008: 1 250 mill kroner + 168 mill kroner (overgangsmidler) = 1 418 mill kroner 2009: 1 250,4 mill kroner + 308 mill kroner (overgangsmidler) = 1 558,4 mill kroner 2010: 1 558,4 mill kroner</p>
    <p>
      <em type="italic">Vedlegg: </em>
    </p>
    <p>Fullstendig oversikt over hovedfordelingen i 2010</p>
    <p>Fylkesvis fordeling av spillemidler til idrettsanlegg 2010</p>
  </body>
</document>
