<document xml:lang="nob" id="no_id">
  <header>
    <title>Máilbmi lea massán iežas stuorimus politihkalaš ovdagova - regjeringen.no</title>
    <genre code="admin"/>
    <author>
      <person firstname="" lastname="Statsministerens kontor" sex="unknown" born="" nationality=""/>
    </author>
    <year>2013</year>
    <publChannel>
      <publication>
        <publisher>regjeringen.no</publisher>
      </publication>
    </publChannel>
    <wordcount>297</wordcount>
    <conversion_status type="standard"/>
    <availability>
      <free/>
    </availability>
    <submitter name="" email="divvun@samediggi.no"/>
    <multilingual/>
    <origFileName>http://regjeringen.no/nb/dep/smk/pressesenter/pressemeldinger/2013/den-storste-i-var-tid.html?id=747476</origFileName>
    <parallel_text xml:lang="eng" location="the-greatest-leader-of-our-time_id_747476.html"/>
    <parallel_text xml:lang="sme" location="mailbmi-lea-massan-ieas-stuorimus-politi_id_747476.html"/>
    <metadata>
      <uncomplete/>
    </metadata>
    <version>XSLtemplate $Revision: 64438 $; file-specific xsl  Revision; common.xsl  $Revision: 154948 $; </version>
  </header>
  <body>
    <p>Verden har mistet sitt største politiske forbilde - regjeringen.no</p>
    <p>
      <em type="italic">– Det er med dyp sorg jeg har mottatt budskapet om at Nelson Mandela er død. På vegne av regjeringen vil jeg uttrykke vår medfølelse med hans enke Graça Machel, øvrige familie, regjeringen i Sør-Afrika og det sørafrikanske folk, sier statsminister Erna Solberg. </em>
    </p>
    <p>– Nelson Mandela ble ikke bare leder for et land, men for en hel verden. Han var vår tids største symbol for håp, frihet og demokrati. Vi vil huske ham for kampen mot apartheid, arbeidet for forsoning og en sterk innsats i kampen mot fattigdom og hiv/aids. Nå er Mandela borte, men hans verdier lever videre, sier Solberg.</p>
    <p>Mandela var den fremste lederen i frigjøringskampen mot det brutale apartheidregimet. I 1990 ble han løslatt etter å ha sonet 27 år som politisk fange, ofte under umenneskelige kår. Han ledet ANC med klokskap under de vanskelige forhandlingene som ledet Sør-Afrika til demokrati. For dette ble han i 1993 hedret med Nobels Fredspris. Året etter ble Mandela den første demokratisk valgte presidenten i Sør-Afrika.</p>
    <p>– Mandela viste personlig integritet, klokskap og store statsmannsevner. Sammen med hans menneskelige raushet og vilje og evne til forsoning, gjorde dette at han vant respekt hos både tilhengere og motstandere. Det er vanskelig å forestille seg andre som i sterkere grad har bidratt til å forme vår tenkning rundt politisk lederskap og forsoning, sier Solberg.</p>
    <p>– Vi bør hedre Mandelas minne ved å strekke oss etter hans idealer om fred og forsoning, hans fremtidsrettethet, men også ved å videreføre kampen mot fattigdom og hiv/aids og å slåss mot rasisme. Vi lyser fred over Nelson Mandelas minne, sier Solberg.</p>
    <p><em type="italic">Kondolansebrev </em>På vegne av regjeringen har statsministeren i dag sendt kondolansebrev til: </p>
    <list>
      <p type="listitem" xml:lang="eng">Ms Graça Machel (pdf)</p>
      <p type="listitem" xml:lang="eng">President Jacob Zuma (pdf)</p>
      <p type="listitem" xml:lang="nno">Mr Sello Hatang (pdf)</p>
    </list>
  </body>
</document>
