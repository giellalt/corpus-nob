<document xml:lang="nob" id="no_id">
  <header>
    <title>Vuolláičálii davviriikkalaš sihkkarvuođasoahpamuša - regjeringen.no</title>
    <genre code="admin"/>
    <author>
      <person firstname="" lastname="Forsvarsdepartementet" sex="unknown" born="" nationality=""/>
    </author>
    <year>2010</year>
    <publChannel>
      <publication>
        <publisher>regjeringen.no</publisher>
      </publication>
    </publChannel>
    <wordcount>281</wordcount>
    <conversion_status type="standard"/>
    <availability>
      <free/>
    </availability>
    <submitter name="" email="divvun@samediggi.no"/>
    <origFileName>http://regjeringen.no/nb/dep/fd/aktuelt/nyheter/2010/Inngikk-nordisk-sikkerhetsavtale.html?id=604288</origFileName>
    <parallel_text xml:lang="sme" location="vuollaialii-davviriikkala-sihkkarvuoasoahpamua_id_604288.html"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision: 154948 $; </version>
  </header>
  <body>
    <p>Inngikk nordisk sikkerhetsavtale - regjeringen.no</p>
    <p>
      <em type="italic">Forsvarsminister Grete Faremo undertegnet i dag på vegne av regjeringen en generell sikkerhetsavtale om gjensidig beskyttelse og utveksling av gradert informasjon mellom de nordiske landene. </em>
    </p>
    <p>
      <em type="italic">Forsvarsminister Grete Faremo signerer nordisk sikkerhetsavtale. - Foto: Forsvarets mediesenter </em>
    </p>
    <p>For å kunne håndtere de sikkerhetsutfordringer som berører flere land enn Norge på en god og sikker måte, er det ønskelig å kunne utveksle gradert informasjon som det enkelte land sitter med. Når det gjelder Norden, så er det også i ren øvingssammenheng behov for å utveksle nasjonalt gradert informasjon for å oppnå ønsket effekt når bruk av militære styrker og/eller politi er aktuelt.</p>
    <p>Representanter fra alle de nordiske landene undertegnet avtalen på den svenske ambassaden i Oslo i dag. - Undertegningen av den nordiske sikkerhetsavtalen er en bekreftelse på det gode samarbeidet i Norden, og vil bidra til å styrke og videreutvikle dette samarbeidet ytterligere, sier forsvarsminister Grete Faremo.</p>
    <p><em type="italic">Regulerer behandling av gradert informasjon </em>Avtalen etablerer i seg selv ingen rett til å få eller plikt til å gi fra seg gradert materiale, men regulerer grunnlaget for slik utveksling mellom to eller flere av avtalepartene, og hvordan slik informasjon skal håndteres. Et hovedprinsipp er at partene pålegges å behandle sikkerhetsgradert informasjon fra en part på samme måte som egen informasjon med samme graderingsnivå. </p>
    <p><em type="italic">Nødvendig rammeverk </em>Avtalen utgjør et grunnleggende og på mange felt nødvendig rammeverk for fullverdig samarbeid på områder som omfatter gradert informasjon, både innenfor militær og sivil sektor. Også for industrien er en sikkerhetsavtale ofte nødvendig for å kunne konkurrere om internasjonale kontrakter der forsvarlig håndtering av sikkerhetsgradert informasjon er et krav. </p>
    <p>Avtalen vil tre i kraft etter at en prosedyremessig godkjenningsprosess er gjennomført i de enkelte landene.</p>
  </body>
</document>
