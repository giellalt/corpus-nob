<document xml:lang="nob" id="no_id"><header><title>Oaččut friddjakoartta ohcama haga  - regjeringen.no</title><genre code="admin"/><author><person firstname="" lastname="Helse- og omsorgsdepartementet" sex="unknown" born="" nationality=""/></author><year>2010</year><publChannel><publication><publisher>regjeringen.no</publisher></publication></publChannel><wordcount>328</wordcount><conversion_status type="standard"/><availability><free/></availability><submitter name="" email="divvun@samediggi.no"/><origFileName>http://regjeringen.no/nb/dep/hod/pressesenter/pressemeldinger/2010/Far-frikort-uten-a-soke-.html?id=606068</origFileName><parallel_text xml:lang="sme" location="oaut-friddjakoartta-ohcama-haga-_id_606068.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p>Får frikort uten å søke - regjeringen.no</p>
<p><em type="italic">Fra 1. juni skal alle få frikort for helsetjenester og medisiner automatisk når de har betalt 1.840 kroner i egenandeler. - Den nye ordningen gjør at flere får oppfylt sine rettigheter, sier helse- og omsorgsminister Anne-Grete Strøm-Erichsen. Fra 2011 skal også pasientreiser registreres automatisk. </em></p>
<p>Alle som passerer grensen for egenandeler på helsetjenester og medisiner i løpet av et kalenderår har krav på frikort. I dag må man selv samle kvitteringer og søke om frikort hos NAV. Det blir det slutt på fra 1.juni.</p>
<p>– Dette er et viktig bidrag til fornying og utvikling av en mer brukervennlig offentlig sektor, sier helse- og omsorgsminister Anne-Grete Strøm-Erichsen.</p>
<p>Nå vil frikortet komme automatisk i posten etter at man har betalt 1.840 kroner i egenandeler. Hvis man har betalt mer, blir det tilbakebetalt automatisk.</p>
<p>En automatisk ordning vil være spesielt gunstig for dem som ikke klarer å holde oversikt over betalte egenandeler.</p>
<p>– Dette vil derfor føre til at flere får oppfylt de rettighetene de har, sier Strøm-Erichsen.</p>
<p>Frikortet vil bli sendt til brukeren sammen med en oversikt over egenandelene som er registrert på ham eller henne. Målet er at alle skal få frikortet i posten innen tre uker etter at de har nådd frikortgrensen.</p>
<p>Egenandeler fra pasientreiser med rekvisisjon blir ikke registrert automatisk i år. De som har denne typen reiser, skal sende kvitteringene til Pasientreiser i Skien for registrering i grunnlaget for frikort. Det er et mål at også disse egenandelene skal registreres automatisk fra 2011.</p>
<p>Den nye ordningen gjelder ikke frikort for egenandelstak 2. Dette er for eksempel egenandeler for undersøkelse og behandling hos fysioterapeut og enkelte former for tannsykdommer.</p>
<p>Helseøkonomiforvaltningen (HELFO) overtar utsendelsen av frikort fra NAV. HELFO har opprettet en egen telefontjeneste i tillegg til nettsiden for å bistå de som har spørsmål om den nye ordningen. Frikorttelefonen har nummer 815 70 050. Se også nettstedet: http://www.helfo.no/frikort .</p>
<p><em type="italic">Følg Helse- og omsorgsdepartementet på: </em><em type="italic">Facebook </em><em type="italic">| </em><em type="italic">Twitter </em><em type="italic">| </em><em type="italic">Flickr </em><em type="italic">| </em><em type="italic">Youtube </em></p>
</body></document>
