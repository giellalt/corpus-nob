<document xml:lang="nob" id="no_id">
  <header>
    <title>Čielggadeaddjit árvalit gaikut billistuvvon ráđđehusvisttiid - regjeringen.no</title>
    <genre code="admin"/>
    <author>
      <person firstname="" lastname="Fornyings-, administrasjons- og kirkedepartementet" sex="unknown" born="" nationality=""/>
    </author>
    <year>2013</year>
    <publChannel>
      <publication>
        <publisher>regjeringen.no</publisher>
      </publication>
    </publChannel>
    <wordcount>628</wordcount>
    <conversion_status type="standard"/>
    <availability>
      <free/>
    </availability>
    <submitter name="" email="divvun@samediggi.no"/>
    <multilingual/>
    <origFileName>http://regjeringen.no/nb/dep/fad/pressesenter/pressemeldinger/2013/utredere-foreslar-a-rive-de-skadde-regje.html?id=731758</origFileName>
    <parallel_text xml:lang="eng" location="recommend-demolition-of-the-damaged-buil_id_731758.html"/>
    <parallel_text xml:lang="sme" location="ielggadeaddjit-arvalit-gaikut-billistuvv_id_731758.html"/>
    <metadata>
      <uncomplete/>
    </metadata>
    <version>XSLtemplate $Revision: 64438 $; file-specific xsl  Revision; common.xsl  $Revision: 154948 $; </version>
  </header>
  <body>
    <p xml:lang="nno">Utredere foreslår å rive de skadde regjeringsbyggene - regjeringen.no</p>
    <p>
      <em type="italic">Administrasjonsminister Rigmor Aasrud mottok i dag rapporten <span type="quote" xml:lang="dan">”Konseptvalgsutredningen for fremtidig regjeringskvartal”</span> fra en uavhengig konsulentgruppe </em>
      <em type="italic">bestående av Metier, Opak og LPO arkitekter. Utredningen anbefaler å samle regjeringskvartalet mellom Akersgata og Møllergata. Den foreslår også å rive de mest skadde regjeringsbyggene for å gi plass til nybygg. </em>
    </p>
    <p>- Jeg er glad vi nå har fått en grundig vurdering av mulighetene for et fremtidig regjeringskvartal med høyt sikkerhetsnivå og som legger til rette for gode og effektive arbeidsformer. Jeg er også glad for at konsekvensene for byen er godt vurdert. Utredningen vil nå kvalitetssikres før regjeringen treffer sin beslutning. De uavhengige kvalitetssikrere er valgt og starter arbeidet umiddelbart, sier administrasjonsminister Rigmor Aasrud.</p>
    <p><em type="italic">Anbefaler å flytte regjeringskvartalet øst for Akersgata </em>Konsulentgruppa har utredet fem ulike konsepter for regjeringskvartalet. Utrederne anbefaler konsept Øst. Det vil innebære at regjeringskvartalet samles mellom Akersgata og Møllergata og at kvartalet utvides mellom Grubbegata og Møllergata til Hammersborg. Forslaget innebærer oppkjøp av eiendom mellom Grubbegata og Møllergata ved Hammersborg, avhending av R5 og R6 og at Y-blokka, H-blokka, R4 og S-blokka rives og erstattes av nybygg. </p>
    <p>Forslaget er et av de to rimeligste og innebærer få stengte gater. Utrederne påpeker at konseptet legger til rette for gode sikkerhetsløsninger, god fleksibilitet ved endring av departementer og oppgaveløsning og god samhandling. Det innebærer imidlertid at deler av det historiske bygningsmiljøet i regjeringskvartalet blir borte.</p>
    <p><em type="italic">Anbefaler å rive Høyblokka, men bevare kunsten </em>Utredningen anbefaler at regjeringsbyggene Y-blokka, H-blokka, R4 og S-blokka rives for å gi plass til nybygg. Av rapporten går det frem at ”merkostnaden ved å gjenbruke Høyblokka […] er beregnet å ha en kostnad uttrykt i nåverdi for analyseperioden fram til 2064 på ca. 400 MNOK.” Utrederne anbefaler ikke gjenbruk av bygget, men å bevare kunsten den rommer. I følge rapporten er det ”fullt mulig å bevare den innvendige kunsten i Høyblokka, og kunsten i gavlen på Y-blokka.” Kostnadene ved å skjære ut kunsten i Høyblokka, håndtering av den og benytte den i et nybygg antas å være på ca. to til fem millioner kroner. </p>
    <p>Utrederne mener gavlen på Y-blokka med kunstverket utført av Pablo Picasso og Carl Nesjar har særskilt verneverdi . Ved eventuell riving av Y-blokka bør videre bruk av gavlen vurderes. Utredningen foreslår blant annet å bevare kunstverket som et framtidig kunstverk i regjeringsparken, la kunstverket inngå i en framtidig bygning som et premiss i en senere arkitektkonkurranse, eller inngå som et element i et fremtidig minnested. Kostnadene for bevaring av kunsten i Høyblokka og gavlen på Y-blokka er inkludert i et nybygg. Kostnader for bevaring av den utvendige kunsten på Høyblokka, er ikke estimert.</p>
    <p><em type="italic">Foreslår åpent kontorlandskap </em>I følge rapporten er det store besparelser i å ha åpne kontorløsninger i stedet for cellekontorer. Rapporten anbefaler at 75 prosent av arbeidsplassene i regjeringskvartalet blir i åpent landskap der ansatte sitter uten faste plasser. </p>
    <p>Utredningen har ikke vurdert hvor et fremtidig minnested i regjeringskvartalet bør ligge, men angitt at det kan innpasses i fremtidig løsning.</p>
    <p>Konseptvalgsutredningen gir også en samfunnsøkonomisk analyse av de ulike konseptene for regjeringskvartalet. I analysen inngår blant annet vurdering av virkninger som ikke kan prissettes. Disse er effektivitet og samhandling, sikkerhet, fleksibilitet i forhold til endring av struktur og oppgavefordeling, bymiljø, representativitet og tilgjengelighet og bevaring av bygninger og kunst.</p>
    <p>Konseptvalgsutredningen er utarbeidet av Metier, Opak og LPO arkitekter på oppdrag fra Fornyings-, administrasjons-, og kirkedepartementet. Utredningen skal kvalitetssikres av Dovre Group og Transportøkonomisk institutt. Kvalitetssikringen starter umiddelbart.</p>
    <list>
      <p type="listitem" xml:lang="dan">Konseptvalgsutredningen for fremtidig regjeringskvartal og utredningens referansedokumenter</p>
      <p type="listitem" xml:lang="nno">Utredernes presentasjon på pressekonferansen 27. juni 2013 (pdf)</p>
      <p type="listitem" xml:lang="nno">Mandatet for konseptvalgsutredningen (pdf)</p>
      <p type="listitem" xml:lang="nno">Framdriftsplan ordinære byggeprosjekter (pdf)</p>
      <p type="listitem" xml:lang="nno">Temaside om regjeringskvartalet</p>
      <p type="listitem" xml:lang="dan">Alle kan komme med synspunkter på konseptvalgsutredningens forslag på bloggen Fremtidens regjeringskvartal</p>
    </list>
    <p>
      <em type="italic">Høyoppløselige bilder: </em>
    </p>
    <list>
      <p type="listitem" xml:lang="nno">Konsept 1 http://www.regjeringen.no/imgpreviews/00/00/03/53/35319_full.jpg</p>
      <p type="listitem" xml:lang="nno">Konsept 2 http://www.regjeringen.no/imgpreviews/00/00/03/53/35320_full.jpg</p>
      <p type="listitem" xml:lang="nno">Konsept 3 http://www.regjeringen.no/imgpreviews/00/00/03/53/35321_full.jpg</p>
      <p type="listitem" xml:lang="nno">Konsept 4 http://www.regjeringen.no/imgpreviews/00/00/03/53/35323_full.jpg</p>
      <p type="listitem" xml:lang="nno">Konsept 5 http://www.regjeringen.no/imgpreviews/00/00/03/53/35322_full.jpg</p>
    </list>
  </body>
</document>
