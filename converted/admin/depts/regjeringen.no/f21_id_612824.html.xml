<document xml:lang="nob" id="no_id"><header><title>Tror på gode resultater på ny skole - regjeringen.no</title><genre code="admin"/><author><person firstname="" lastname="Statsministerens kontor" sex="unknown" born="" nationality=""/></author><year>2010</year><publChannel><publication><publisher>regjeringen.no</publisher></publication></publChannel><wordcount>316</wordcount><conversion_status type="standard"/><availability><free/></availability><submitter name="" email="divvun@samediggi.no"/><origFileName>http://regjeringen.no/nb/dep/smk/aktuelt/nyheter/2010/f21.html?id=612824</origFileName><parallel_text xml:lang="sme" location="doaivu-buriid-bohtosiid-oa-skuvllas_id_612824.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p>Tror på gode resultater på ny skole - regjeringen.no</p>
<p><em type="italic">Silje Tyrihjell (15) fikk svar fra statsminister Jens Stoltenberg på første skoledag. </em></p>
<p>Statsminister Jens Stoltenberg og kunnskapsminister Kristin Halvorsen markerte årets skolestart sammen med 300 elever på nye Fyrstikkalléen skole (F21) på Helsfyr i Oslo.</p>
<p>Silje Tyrihjell fra Nordstrand fikk stille statsministeren et spørsmål foran alle elevene. Hun ville vite hvilke forventninger statsministeren har til den nye skolen, som er landets første som er bygget som en såkalt 8-13-skole (kombinert ungdomsskole og videregående skole). Hun lurte også på hva slags resultater han tror skolen vil oppnå.</p>
<p>- Jeg tror dere vil få veldig gode resultater. Det at man får mer sammenheng mellom ungdomsskole og videregående skole er bra fordi man kan bruke lærerne på en bedre måte. Men ikke minst fordi mange i ungdomsskolen kan få bedre kunnskaper om hva det innebærer å gå på videregående skole og forstå mer om de ulike valgene og mulighetene dere har der. En av de viktigste årsakene til at mange ikke gjennomfører videregående skole er at de velger feil, svarte Stoltenberg.</p>
<p>Både Stoltenberg og Halvorsen la vekt på at det er viktig at flere fullfører videregående utdannelse.</p>
<p>- På tross av at det aldri før har vært flere unge som starter på videregående skole, er det en av tre som ikke fullfører. Det er alvorlig. Det må vi gjøre noe med. Derfor lanserer vi i dag flere tiltak for å redusere frafallet i videregående skole, sa Stoltenberg.</p>
<p>Silje Tyrihjell er glad for at statsministeren og kunnskapsministeren deltok på førsteskoledag-arrangementet.</p>
<p>- Alle syntes det var fint å ha dem der. Det var morsomt og spennende at jeg fikk stille spørsmål til statsministeren, sier 15-åringen.</p>
<p><em type="italic">Silje Tyrihjell stiller spørsmål til statsminister Jens Stoltenberg på første skoledag.</em></p>
<list><p type="listitem">Les mer om tiltakene mot frafall i videregående skole på Kunnskapsdepartementets hjemmeside</p>
<p type="listitem">Pressemelding: Ny GIV mot frafall</p>
<p type="listitem">Overføring av arrangementet på nett-tv</p>
<p type="listitem">Se bilder på Flickr</p>
</list></body></document>
