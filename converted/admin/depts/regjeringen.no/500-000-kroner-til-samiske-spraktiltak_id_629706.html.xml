<document xml:lang="nob" id="no_id"><header><title>Sámi gielladoaibmabijuide 500 000 kruvnnu - regjeringen.no</title><genre code="admin"/><author><person firstname="" lastname="Fornyings-, administrasjons- og kirkedepartementet" sex="unknown" born="" nationality=""/></author><year>2010</year><publChannel><publication><publisher>regjeringen.no</publisher></publication></publChannel><wordcount>248</wordcount><conversion_status type="standard"/><availability><free/></availability><submitter name="" email="divvun@samediggi.no"/><origFileName>http://regjeringen.no/nb/dep/fad/pressesenter/pressemeldinger/2010/500-000-kroner-til-samiske-spraktiltak.html?id=629706</origFileName><parallel_text xml:lang="sme" location="sami-gielladoaibmabijuide-500-000-kruvnn_id_629706.html"/><metadata><uncomplete/></metadata><version>XSLtemplate $Revision: 34357 $; file-specific xsl  Revision; common.xsl  $Revision$; </version></header>
<body>
<p>500 000 kroner til samiske språktiltak - regjeringen.no</p>
<p type="title">500 000 kroner til samiske språktiltak</p>
<p><em type="italic">Fornyings-, administrasjons- og kirkedepartementet gir nå til sammen 500 000 kroner til ulike samiske språktiltak. Det dreier seg om utvikling av sørsamisk grammatikk, utvikling av samisk forvaltningsordliste og til en flerspråklighetskonferanse i Oslo. </em></p>
<p>Samisk språknemd er i gang med å utvikle en ny sørsamisk grammatikk som er bedre tilpasset undervisning i videregående skole og på høyskolenivå enn den som finnes i dag. Departementet støtter dette arbeidet med 182 000 kroner.</p>
<p>Universitetet i Tromsø har påtatt seg å utvikle ordlister for nord-, sør og lulesamisk språk til bruk for offentlig forvaltning ved oversettelse til samiske språk. Utviklingen av ordlistene skjer ved bruk av oversatte offentlige dokumenter hvor ord og setninger trekkes ut og legges i en database. Sluttresultatet vil bli et elektronisk verktøy hvor oversetter kan hente ut ord og begreper og sammenligne oversettelser med tidligere oversettelser. Departementet gir 150 000 kroner til oppstarten av arbeidet i 2010.</p>
<p>- Begge disse tiltakene er i tråd med målet i Handlingsplanen for samiske språk. Det er viktig med tiltak som utvikler de samiske språkene både til nytte for forvaltningen og for den enkelte bruker, sier fornyings-, administrasjons- og kirkeminister Rigmor Aasrud.</p>
<p>Den internasjonale konferansen for flerspråklighetsforskning arrangeres annet hvert år, i 2011 er det Universitetet i Oslo som er vertskap for konferansen. Årets konferanse vil særlig dreie seg om nordområdene og de samiske språkforholdene, og departementet gir 175 000 kroner til utgifter arrangørene har hatt i år.</p>
</body></document>
