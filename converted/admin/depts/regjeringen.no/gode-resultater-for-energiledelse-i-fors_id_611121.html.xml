<document xml:lang="nob" id="no_id"><header><title>Gode resultater for energiledelse i Forsvaret - regjeringen.no</title><genre code="admin"/><author><person firstname="" lastname="Forsvarsdepartementet" sex="unknown" born="" nationality=""/></author><year>2010</year><publChannel><publication><publisher>regjeringen.no</publisher></publication></publChannel><wordcount>377</wordcount><conversion_status type="standard"/><availability><free/></availability><submitter name="" email="divvun@samediggi.no"/><origFileName>http://regjeringen.no/nb/dep/fd/aktuelt/nyheter/2010/gode-resultater-for-energiledelse-i-fors.html?id=611121</origFileName><parallel_text xml:lang="sma" location="buerie-destie-sjidti-eenergijelijrehtimmien-muhteste-vaarjelimmesne_id_611121.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision: 154948 $; </version></header><body><p>Gode resultater for energiledelse i Forsvaret - regjeringen.no</p>
<p><em type="italic">Forsvaret har redusert strømforbruket med 15 prosent, som tilsvarer forbruket til rundt 4000 husstander. Nå fortsetter arbeidet med å redusere energiforbruket. </em></p>
<p>- Jeg er meget fornøyd med at Forsvarsbygg og Forsvaret har lykkes med å spare energi og konvertere mye av energibruken til fornybare kilder, sier forsvarsminister Grete Faremo.</p>
<p>Av hensyn til miljøet og forventninger om økte energikostnader ble det i 2006 etablert et samarbeid mellom Forsvarsbygg og Forsvaret for å gjennomføre energiøkonomiserende og energireduserende tiltak. En intern kartlegging viste et stort potensial for forbedringer, og det ble derfor etablert et program for energiledelse i Forsvaret, med støtte fra Enova SF.</p>
<p><em type="italic">Effektiv energibruk </em>Programmet omfatter en rekke tiltak for å redusere energiforbruk og -kostnader i forbindelse med oppvarming og belysning. Det er blant annet montert strømmålere og termostatstyring og gjennomført kursing av ansatte. </p>
<p>Programmet skal sikre at energien benyttes effektivt og at alle brukere motiveres og oppfordres til å spare energi. Arbeidet skal bidra til at Forsvaret i økende grad tar i bruk fornybar energi, på bekostning av for eksempel olje og andre ikke-fornybare kilder.</p>
<p><em type="italic">Gode resultater </em>Målsettingen er å konvertere 75 GWh av energiforbruket fra blant annet olje til mer miljøvennlig og fornybar energi, som biokjeler og varmepumper, samt å spare 90 GWh strøm pr år. Dette tilsvarer årlig strømforbruk for ca 4000 husstander, og utgjør ca 15 prosent av Forsvarets totale energiforbruk. Effekten av disse tiltakene vil gi en samlet reduksjon i utslipp som tilsvarer 57 000 tonn CO2 per år. </p>
<p>Til nå har energiledelsesprogrammet bidratt til at energiforbruket i Forsvaret er redusert med 78 GWh, og flere varmesentraler basert på bioenergi og varmepumper er etablert.</p>
<p><em type="italic">Sparer penger </em>Pr. 1. mai 2010 er det brukt i overkant av 150 mill. kroner på ulike tiltak knyttet til energiledelse. Tiltakene gir samlet en innsparing på ca. 80 millioner kroner pr. år. Det innebærer at de midler som er benyttet vil være nedbetalt i løpet av omtrent to år med dagens strømpris og forbruk. </p>
<p>Til tross for gode resultater, er det fortsatt mye som kan bli bedre. For å oppnå enda bedre resultater fremover, vil energiledelsesprogrammet blant annet jobbe med å avdekke energilekkasjer, endre brukernes atferd og ytterligere forbedre styringssystemene for lys og varme.</p>
<p>Miljøutgreiing 2009 : Miljøvernarbeidet i forsvarssektoren</p>
</body></document>