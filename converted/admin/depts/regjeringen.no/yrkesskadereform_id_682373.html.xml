<document xml:lang="nob" id="no_id">
  <header>
    <title>Fidnovihkeođastus - regjeringen.no</title>
    <genre code="admin"/>
    <author>
      <person firstname="" lastname="Arbeidsdepartementet" sex="unknown" born="" nationality=""/>
    </author>
    <year>2012</year>
    <publChannel>
      <publication>
        <publisher>regjeringen.no</publisher>
      </publication>
    </publChannel>
    <wordcount>253</wordcount>
    <conversion_status type="standard"/>
    <availability>
      <free/>
    </availability>
    <submitter name="" email="divvun@samediggi.no"/>
    <multilingual/>
    <origFileName>http://regjeringen.no/nb/dep/ad/pressesenter/pressemeldinger/2012/yrkesskadereform.html?id=682373</origFileName>
    <parallel_text xml:lang="nno" location="yrkesskadereform_id_682373.html"/>
    <parallel_text xml:lang="sma" location="virggevahagahttemadastus_id_682373.html"/>
    <parallel_text xml:lang="sme" location="virggevahagahttemadastus_id_682373.html"/>
    <parallel_text xml:lang="smj" location="virggevahagahttemadastus_id_682373.html"/>
    <metadata>
      <uncomplete/>
    </metadata>
    <version>XSLtemplate $Revision: 48460 $; file-specific xsl  Revision; common.xsl  $Revision: 154948 $; </version>
  </header>
  <body>
    <p>Yrkesskadereform - regjeringen.no</p>
    <p>
      <em type="italic">Regjeringen vil erstatte dagens to ordninger for yrkesskader med én tidsriktig arbeidsskadeforsikring. Det foreslås også endringer i yrkessykdomsregelverket for å tilpasse dette til dagens arbeidsliv. </em>
    </p>
    <p>– Forslaget innebærer en klar forenkling i forhold til dagens to-sporede system, som av mange oppleves som komplisert og uoversiktlig. Vi legger dessuten opp til en sterkere involvering av partene i arbeidslivet, sier arbeidsminister Hanne Bjurstrøm.</p>
    <p>I dag må en yrkesskadet person forholde seg til to ulike regelverk og behandling av saken sin i to administrative løp. Enkelte har opplevd å få erstatning i en av ordningene, men avslag i den andre.</p>
    <p>– At man kan oppleve dette som urimelig har jeg forståelse for, og det gjør vi noe med nå, sier statsråden.</p>
    <p>Hovedtrekkene i forslaget til en ny yrkesskadeordning er lagt fram i Revidert Nasjonalbudsjett for 2012. Forslaget innebærer overgang til ett regelverk, hvor en nyopprettet arbeidsskadeenhet skal avgjøre krav om erstatning. Regjeringen tar sikte på å legge fram et lovforslag våren 2013.</p>
    <p>Systemet med en yrkessykdomsliste videreføres, men med en unntaksregel som innebærer at sykdommer som ikke er oppført på listen likevel vil kunne godkjennes som yrkessykdom etter en konkret vurdering i det enkelte tilfelle. I tillegg etableres det et system med mulighet for løpende revisjon av yrkessykdomslisten, hvor også partene i arbeidslivet vil ha en viktig rolle gjennom deltagelse i et nytt, fast yrkessykdomsutvalg.</p>
    <p>– Forslaget vil trygge de yrkesskaddes rettigheter, skape tidsmessige regler for yrkessykdommer med positive likestillingsvirkninger og samtidig holde kostnadene for arbeidsgiverne innenfor forsvarlige rammer, sier arbeidsminister Hanne Bjurstrøm.</p>
  </body>
</document>
