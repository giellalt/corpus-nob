<document xml:lang="nob" id="no_id"><header><title>Njeallje jagi rukses-ruoná sámepolitihkain - regjeringen.no</title><genre code="admin"/><author><person firstname="" lastname="Arbeidsdepartementet" sex="unknown" born="" nationality=""/></author><year>2009</year><publChannel><publication><publisher>regjeringen.no</publisher></publication></publChannel><wordcount>316</wordcount><conversion_status type="standard"/><availability><free/></availability><submitter name="" email="divvun@samediggi.no"/><origFileName>http://regjeringen.no/nb/dep/ad/pressesenter/pressemeldinger/2009/fire-ar-med-rod-gronn-samepolitikk.html?id=573279</origFileName><parallel_text xml:lang="sme" location="njeallje-jagi-rukses-ruona-samepolitihka_id_573279.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p>Fire år med rød-grønn samepolitikk - regjeringen.no</p>
<p><em type="italic">– Vi har styrket samisk språk og kultur, gitt Sametinget økt innflytelse og satt samenes hverdagssituasjon i sentrum, sier arbeids- og inkluderingsminister Dag Terje Andersen. </em></p>
<p>Bevilgningene til samiske formål har økt med 188 millioner kroner, og utgjør 785 millioner kroner i 2009. Regjeringen har lagt vekt på <span type="quote">”hverdagspolitikken”</span>, samtidig som arbeidet med samiske rettigheter har blitt videreført.</p>
<p>– Samiske hensyn skal tas med i tiltak på alle samfunnsområder. Samer skal kunne møte offentlige tjenester som forstår deres situasjon og behov, for eksempel i kontakt med helsevesenet, med NAV eller når man har barn i barnehagen, sier statsråden.</p>
<p>I mai 2009 la regjeringen frem en handlingsplan for samiske språk. Målet er en trygg fremtid for de samiske språkene i Norge – nordsamisk, lulesamisk og sørsamisk.</p>
<p>– Samisk språk er truet, og vi må få flere samiske språkbrukere. Det skal vi klare gjennom tiltakene i handlingsplanen, blant annet mer og bedre opplæring i samiske språk i skolen. Pressestøtten har også økt slik at vi nå har to samiske dagsaviser, sier Andersen. Utbygging og styrking av samiske institusjoner, som Østsamisk museum, Ája Samisk Senter, knutepunktstatus for Riddu Riđđu og ikke minst tre nye kommuner i forvaltningsområdet for samisk språk gir nye arenaer for samisk språk og kultur.</p>
<p>Sametinget har fått økte bevilginger, en ny valgordning har kommet på plass og det er innført innsigelsesrett for Sametinget i den nye plan- og bygningsloven. Bevilgningen til Sametinget er nå 334 millioner kroner, som er en økning på 95 millioner kroner. Regjeringen har konsultert med Sametinget for å sikre samiske interesser i viktige nye lover som ny havressurslov, ny naturmangfoldlov og ny reindriftslov.</p>
<p>Arbeidet med samiske næringer er styrket gjennom etablering av et verdiskapingsprogram for næringskombinasjoner og reiseliv. Det er også inngått samarbeidsavtale mellom Innovasjon Norge og Sametinget om næringsutvikling i samiske områder. Urfolksspørsmål også en sentral del av regjeringens nordområdestrategi.</p>
<p>Last ned: Flertallsregjeringens_samepolitikk (pdf)</p>
</body></document>
