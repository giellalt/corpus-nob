<document xml:lang="nob" id="no_id"><header><title>Sárdnon Riddu Riđđu Davvi Álbmogiid beaivve - regjeringen.no</title><genre code="admin"/><author><person firstname="" lastname="Fornyings-, administrasjons- og kirkedepartementet" sex="unknown" born="" nationality=""/></author><year>2010</year><publChannel><publication><publisher>regjeringen.no</publisher></publication></publChannel><wordcount>488</wordcount><conversion_status type="standard"/><availability><free/></availability><submitter name="" email="divvun@samediggi.no"/><origFileName>http://regjeringen.no/nb/dep/fad/aktuelt/taler_og_artikler/av_ovrig_politisk_ledelse/taler-og-artikler-av-statssekretar-raimo/2010/Tale-til-Nordlige-folk--dagen.html?id=611720</origFileName><parallel_text xml:lang="eng" location="speech-at-northern-people-day_id_611720.html"/><parallel_text xml:lang="sme" location="tale-til-nordisek-folk--dagen_id_611720.html"/><metadata><uncomplete/></metadata><version>XSLtemplate $Revision: 34357 $; file-specific xsl  Revision; common.xsl  $Revision$; </version></header><body><p>Tale til Nordlige folk -dagen - regjeringen.no</p>
<p><em type="italic">Med forbehold om endringer under fremføring. </em></p>
<p>Kjære alle sammen!</p>
<p>Det er hyggelig for meg å kunne være til stede her på Nordlige Folk dagen på Riddu Riđđu - festivalen, og det er spesielt hyggelig å kunne hilse vepserne velkommen som årets gjestefolk!</p>
<p>Jeg ser denne dagen som en fin anledning til å få vite mer om vepserne og deres kultur. Samtidig får vepserne møte samene og alle andre som er på denne festivalen.</p>
<p>Jeg tror at vepsernes besøk her på Riddu-Riddu-festivalen er et godt bidrag til å styrke kontakten mellom folk og mellom urfolk i Barentsregionen. Økt kontakt betyr også at vi får mer kunnskap om hverandre og at vi kan lære av hverandre. Har vi kunnskaper om hverandre er det lettere å være venner og gode naboer. Dette er den grunnleggende tanken bak Barentssamarbeidet og det er også en viktig del av Regjeringens Nordområdestrategi. Riddu Riđđu -festivalens knutepunktstatus (fra 2009) viser hvilken betydning Regjeringen tillegger denne festivalen i så måte.</p>
<p>Jeg ser at det er flere fellestrekk mellom samer og vepsere hva gjelder historie og situasjon i samfunnet, og folks opplevelse av tilhørighet, språk og identitet. Vepserne, som er fra Karelen i Russland, regnes som et av urfolkene i Barentsregionen, sammen med samer og nenetsere.</p>
<p>Både samisk og vepsisk er på UNESCOs liste over truede språk. Jeg antar at både fornorskning og russifisering har påvirket folks forhold til egen identitet og ståsted. Felles for begge gruppene er at tradisjonelle levemåter og næringer endres og tilpasses det moderne samfunnet. Det samme gjelder for de kulturelle uttrykkene – noe vi vil se på festivalen gjennom kunstneriske innslag blant annet fra de vepsiske gruppene Noid og Jousnen Jarved.</p>
<p>Man kan se på slike endringer med tristhet. Men man kan også se på det som en styrke ved urfolks kulturer. Vi har stor evne til å tilpasse oss skiftende betingelser, enten det skyldes naturens luner eller andre forhold. Derfor har vi vært her lenge og derfor skal vi skal fortsatt være her lenge.</p>
<p>Våre språk og våre kulturelle uttrykk er en kilde til glede og utvikling både for oss selv og våre naboer, så lenge vi evner å ta vare på språk og kultur. Derfor er det viktig å møtes og å dele erfaringer og kulturelle opplevelser.</p>
<p>For både vepsere og samer spiller ungdoms engasjement en viktig rolle for å videreføre og utvike kulturen. Jeg er derfor glad for at Riddu Riđđu –festivalen så sterkt fronter barn og ungdom under festivalen. Det er mitt ønske at vepsernes besøk her vil styrke nettverk mellom unge med urfolksbakgrunn. Det er de unge som er urfolkenes viktigste ressurs for framtida.</p>
<p>Jeg vil igjen ønske dere vepsiske gjester hjertelig velkommen hit. Jeg gleder meg nu til å få en smakebit av deres kultur og jeg håper dere får et godt utbytte av festivalen, og at dere har mange nye impulser og ideer med hjem igjen.</p>
<p>Takk for oppmerksomheten!</p>
</body></document>
