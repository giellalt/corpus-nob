<document xml:lang="nob" id="no_id">
  <header>
    <title>Departemeantta birra - regjeringen.no</title>
    <genre code="admin"/>
    <author>
      <person firstname="" lastname="Utenriksdepartementet" sex="unknown" born="" nationality=""/>
    </author>
    <year>2006</year>
    <publChannel>
      <publication>
        <publisher>regjeringen.no</publisher>
      </publication>
    </publChannel>
    <wordcount>301</wordcount>
    <conversion_status type="standard"/>
    <availability>
      <free/>
    </availability>
    <submitter name="" email="divvun@samediggi.no"/>
    <origFileName>http://regjeringen.no/nb/dep/ud/dep.html?id=838</origFileName>
    <parallel_text xml:lang="eng" location="about_mfa_id_838.html"/>
    <parallel_text xml:lang="nno" location="om-departementet_id_838.html"/>
    <parallel_text xml:lang="sme" location="departemeantta-birra_id_838.html"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision: 154948 $; </version>
  </header>
  <body>
    <p>Om departementet - regjeringen.no</p>
    <p type="title">Departementets oppgaver</p>
    <p>Utenriksdepartementets (UD) oppgave er å arbeide for Norges interesser internasjonalt, for å sikre vår frihet, trygghet og velstand. Norges interesser bestemmes blant annet av vår geografiske plassering i et strategisk område, vår åpne økonomi, vår posisjon som kyststat og forvalter av store marine ressurser og omfattende eksport av olje og gass m.v.</p>
    <p>Norges interesser fremmes best ved å samarbeide med nærstående land. Utenrikstjenesten må derfor også håndtere interessemotsetninger med andre land på en måte som er til det beste for Norge uten at konflikter oppstår.</p>
    <p>UD arbeider også for å fremme fred og sikkerhet, en internasjonal rettsorden, en økonomisk rettferdig verdensorden og bærekraftig utvikling. En løsning av slike spørsmål er også i norsk interesse, samtidig som arbeidet er et uttrykk for internasjonal solidaritet.</p>
    <p>Norge må til enhver tid <span type="quote">”tale med én stemme”</span> i samsvar med hovedlinjene i norsk utenrikspolitikk. UD har derfor en viktig samordnende og rådgivende funksjon overfor andre departementer. Som fagdepartement er UD saksforberedende og utøvende organ for utenrikspolitiske saker, utenriksøkonomiske spørsmål og for utviklingssaker.</p>
    <p>Utenrikstjenesten har i tillegg et ansvar for å yte nordmenn hjelp, råd og beskyttelse overfor utenlandske myndigheter, samt å bistå norske borgere i utlandet ved straffeforfølging, ulykker, sykdom og dødsfall.</p>
    <p type="title">UDs organisasjon</p>
    <p>Utenriksdepartementet og de 101 utenriksstasjonene, som inkluderer ambassader (85), faste delegasjoner i multilaterale organisasjoner (7), generalkonsulater (8) og andre representasjoner (1) utgjør til sammen utenrikstjenesten. Utenrikstjenesten er en internasjonal, moderne kunnskapsbedrift som i dag teller 2435 personer, hvorav 822 er ansatte i departementet. Ved utenriksstasjonene tjenestegjør 621 utsendte fra Norge sammen med 992 lokalt ansatte. Omlag 90 spesialutsendinger fra forskjellige departementer og institusjoner i Norge er også knyttet til utenriksstasjonene.</p>
    <p>Personellmessig er UD det største departement i norsk statsadministrasjon.</p>
    <p>På embetsplan ledes departementet av en utenriksråd og to assisterende utenriksråder.</p>
    <list>
      <p type="listitem">Kart og veibeskrivelse</p>
    </list>
    <p>Sist oppdatert: 01.07.2014</p>
  </body>
</document>
