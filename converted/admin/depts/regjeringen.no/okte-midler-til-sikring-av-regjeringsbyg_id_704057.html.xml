<document xml:lang="nob" id="no_id"><header><title>Lassi ruđat ráđđehusvisttiid sihkkarastimii - regjeringen.no</title><genre code="admin"/><author><person firstname="" lastname="Fornyings-, administrasjons- og kirkedepartementet" sex="unknown" born="" nationality=""/></author><year>2012</year><publChannel><publication><publisher>regjeringen.no</publisher></publication></publChannel><wordcount>246</wordcount><conversion_status type="standard"/><availability><free/></availability><submitter name="" email="divvun@samediggi.no"/><multilingual/><origFileName>http://regjeringen.no/nb/dep/fad/pressesenter/pressemeldinger/2012/okte-midler-til-sikring-av-regjeringsbyg.html?id=704057</origFileName><parallel_text xml:lang="sme" location="lassi-ruat-raehusvisttiid-sihkkarastimii_id_704057.html"/><metadata><uncomplete/></metadata><version>XSLtemplate $Revision: 48460 $; file-specific xsl  Revision; common.xsl  $Revision: 154948 $; </version></header><body><p>Økte midler til sikring av regjeringsbygninger - regjeringen.no</p>
<p><em type="italic">Regjeringen foreslår å bevilge om lag 700 millioner kroner over Fornyings-, administrasjons- og kirkedepartementets budsjett som følge av angrepet mot regjeringskvartalet 22. juli 2011. Midlene skal blant annet brukes til å sikre og utbedre regjeringskvartalet, sikring av erstatningslokaler, husleie for erstatningslokaler og økt bemanning til vakthold. I tillegg er det satt av midler på Forsvarsdepartementets og Utenriksdepartementets budsjett til sikringstiltak for disse to departementene og på Statsministerens kontor. </em></p>
<p>Arbeidet med å sikre og utbedre regjeringskvartalet og sikre erstatningslokaler har pågått siden 22. juli 2011 og vil fortsette i 2013. Dersom forslaget blir vedtatt, har det i perioden 2011 - 2013 blitt bevilget om lag 1,9 milliarder kroner over Fornyings-, administrasjons- og kirkedepartementets budsjett som følge av angrepet mot regjeringskvartalet 22. juli 2011. Av midlene på neste års budsjett foreslår regjeringen at Statsbygg skal få 75 millioner kroner til å sikre og utbedre regjeringskvartalet. Disse midlene vil gå til å rydde opp og sanere de ødelagte bygningene samt rehabilitere og skifte ut ødelagte vinduer. Regjeringen foreslår også å bevilge 291,9 millioner kroner over Statsbyggs budsjett til husleie for erstatningslokaler, og 152 millioner til å sikre erstatningslokaler. De siste midlene vil blant annet gå til å sikre glass, fasade og områdene rundt bygningene.</p>
<p>Departementenes servicesenter (DSS) får økt bevilging med 84,5 millioner kroner fra 100 millioner kroner til 184,5 millioner kroner til nytt og bedre utstyr og økt bemanning til vakthold samt sikring i regjeringskvartalet og øvrige lokaliteter for departementene.</p>
</body></document>