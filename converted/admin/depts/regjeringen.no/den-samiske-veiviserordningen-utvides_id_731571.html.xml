<document xml:lang="nob" id="no_id">
  <header>
    <title>Sámi ofelašortnet viiddiduvvo  - regjeringen.no</title>
    <genre code="admin"/>
    <author>
      <person firstname="" lastname="Fornyings-, administrasjons- og kirkedepartementet" sex="unknown" born="" nationality=""/>
    </author>
    <year>2013</year>
    <publChannel>
      <publication>
        <publisher>regjeringen.no</publisher>
      </publication>
    </publChannel>
    <wordcount>289</wordcount>
    <conversion_status type="standard"/>
    <availability>
      <free/>
    </availability>
    <submitter name="" email="divvun@samediggi.no"/>
    <multilingual/>
    <origFileName>http://regjeringen.no/nb/dep/fad/pressesenter/pressemeldinger/2013/den-samiske-veiviserordningen-utvides.html?id=731571</origFileName>
    <parallel_text xml:lang="smj" location="sami-ofelaortnet-viiddiduvvo-_id_731571.html"/>
    <metadata>
      <uncomplete/>
    </metadata>
    <version>XSLtemplate $Revision: 64438 $; file-specific xsl  Revision; common.xsl  $Revision: 154948 $; </version>
  </header>
  <body>
    <p>Den samiske veiviserordningen utvides - regjeringen.no</p>
    <p type="title">Den samiske veiviserordningen utvides</p>
    <p>
      <em type="italic">Regjeringen utvider i år ordningen med samiske veivisere med en fjerde veiviser. Med en ungdom til på laget kan de samiske veiviserne besøke flere skoler rundt i landet med informasjon om samisk kultur og samfunnsforhold. Målet er å spre kunnskap og å bedre holdningene overfor den samiske befolkningen. </em>
    </p>
    <p>- Veiviserordningen har vist seg å være et vellykket og populært tiltak for å nå norsk ungdom med informasjon om samer. Jeg er derfor glad for at vi nå utvider ordningen, slik at informasjon om samer og samiske forhold kan nå ut til flere. Jeg har stor tro på at økt kunnskap vil dempe fordommer, sier sameminister Rigmor Aasrud.</p>
    <p>De samiske veiviserne er ungdommer fra de ulike samiske områdene. Ungdommene plukkes ut hvert år etter en søknadsrunde, og nye veivisere vil bli presentert på den samiske festivalen Márkomeannu i juli. Veiviserordningen administreres av Samisk høgskole og finansieres av Fornyings-, administrasjons- og kirkedepartementet.</p>
    <p>Fram til nå har tre veivisere reist sammen på skolebesøk. Med utvidelsen til en fjerde veiviser kan de reise i to grupper og dermed rekke over langt flere skolebesøk enn tidligere.</p>
    <p><em type="italic">Bakgrunn </em>Ordningen med samiske veivisere startet opp som et prøveprosjekt i 2004 og ble fra 2008 et fast tiltak. Ideen bak prosjektet er at samisk ungdom skal formidle kunnskap om sin hverdag i direkte kommunikasjon med andre ungdommer. Veiviserne besøker skoler, organisasjoner og foreninger over hele landet for å informere om samisk kultur og samfunnsforhold i løpet av en periode på ett år. </p>
    <p>Veiviserordningen ble evaluert i 2007 og ble betegnet som et svært vellykket prosjekt. Både lærere, elever og veiviserne selv mente konseptet fungerte bra og ga stort utbytte.</p>
    <p>Les mer om Samiske veivisere hos Samisk høgskole</p>
  </body>
</document>
