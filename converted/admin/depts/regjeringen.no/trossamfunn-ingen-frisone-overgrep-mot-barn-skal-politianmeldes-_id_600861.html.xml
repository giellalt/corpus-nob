<document xml:lang="nob" id="no_id"><header><title>Oskoservodagat eai galgga adnojuvvot friddjabáikin: Mánáid illásteapmi galgá váidojuvvot politiijii - regjeringen.no</title><genre code="admin"/><author><person firstname="" lastname="Kulturdepartementet" sex="unknown" born="" nationality=""/></author><year>2010</year><publChannel><publication><publisher>regjeringen.no</publisher></publication></publChannel><wordcount>335</wordcount><conversion_status type="standard"/><availability><free/></availability><submitter name="" email="divvun@samediggi.no"/><origFileName>http://regjeringen.no/nb/dep/kud/pressesenter/pressemeldinger/2010/Trossamfunn-ingen-frisone-Overgrep-mot-barn-skal-politianmeldes-.html?id=600861</origFileName><parallel_text xml:lang="sme" location="oskoservodagat-eai-galgga-adnojuvvot-friddjabaikin-manaid-illasteapmi-galga-vaidojuvvot-politiijii_id_600861.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision: 154948 $; </version></header><body><p>Trossamfunn ingen frisone: Overgrep mot barn skal politianmeldes - regjeringen.no</p>
<p>- Regjeringen tar den siste tidas avsløringer om overgrep mot barn innen den katolske kirken svært alvorlig. Derfor skal den plikten alle har til å søke å avverge alvorlige forbrytelser ved å melde fra til politiet, skjerpes og klargjøres.</p>
<p>Dette skjer i tillegg til alle de tiltak regjeringen allerede har satt i verk for å forhindre overgrep mot barn. Trossamfunn skal ikke være noen frisone, sier barne-, likestillings- og inkluderingsminister Audun Lysbakken, kulturminister Anniken Huitfeldt og justisminister Knut Storberget.</p>
<p>-I Norge skal det være nulltoleranse mot vold og seksuelle overgrep mot barn. Voksne har alle et ansvar for å gå til politiet ved mistanke om slike overgrep, slår de tre statsrådene tydelig fast.</p>
<p>- Jeg ser at det er behov for å presisere i loven at avvergingsplikten går foran enhver taushetsplikt, selv om taushetsplikten er lovbestemt, sier Storberget. Lovforslaget vil bli lagt frem tidsnok til at Stortinget kan behandle det før sommeren, og settes i kraft straks det er sanksjonert.</p>
<p>-Vi har alle en plikt til å se barna rundt oss, og kontakte barnevern, politi eller øvrige hjelpeapparat hvis vi er bekymret for at et barn kan være utsatt for vold eller andre former for overgrep. Barn skal være trygge på alle arenaer de deltar på, i barnehagen og på skolen, på fritida og hjemme. Jeg forventer at alle, også trossamfunnene, tar dette på alvor, sier barne-, likestillings- og inkluderingsminister Audun Lysbakken.</p>
<p>- Å avverge et seksuelt overgrep er en plikt som går foran taushetsplikten. Dette gjelder også for trossamfunnene, og jeg vil presisere dette overfor trossamfunnene slik at det ikke hersker noen tvil om dette prinsippet. Vi ønsker også å innføre krav om vandelsattest for ansatte og frivillige i tros- og livssynssamfunn som jobber med barn og unge, sier Anniken Huitfeldt.</p>
<p>For ytterliggere informasjon eller henvendelser fra pressen kontakt:</p>
<p>Kommunikasjonssjef Maria Brit Espinoza, Barne-, likestillings og inkluderingsdepartementet, mobil: 91 55 96 73</p>
<p>Kommunikasjonssjef Hanne Gjørtz, Kulturdepartementet, mobil: 95755213</p>
<p>Kommunikasjonssjef Gunnar Johansen, Justisdepartementet, mobil: 97553747</p>
</body></document>