<document xml:lang="nob" id="no_id"><header><title>Låhkoebïeljelimmiem sjeakodh - regjeringen.no</title><genre code="admin"/><author><person firstname="" lastname="Forsvarsdepartementet" sex="unknown" born="" nationality=""/></author><year>2010</year><publChannel><publication><publisher>regjeringen.no</publisher></publication></publChannel><wordcount>405</wordcount><conversion_status type="standard"/><availability><free/></availability><submitter name="" email="divvun@samediggi.no"/><origFileName>http://regjeringen.no/nb/dep/fd/aktuelt/nyheter/2010/Rydder-opp-i-registerrapportering.html?id=605748</origFileName><parallel_text xml:lang="sma" location="lahkoebieljelimmiem-sjeakodh_id_605748.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision: 154948 $; </version></header><body><p>Rydder opp i registerrapportering - regjeringen.no</p>
<p><em type="italic">Forsvaret samarbeider med ulike offentlige registre for å finne løsninger for hvordan Forsvaret på en sikker måte kan rapportere opplysninger som er skjermingsverdige. </em></p>
<p>Det har de senere årene vært en sterk økning av oversikter og registre over aktiviteten i offentlig sektor. Disse registrene skal bidra til bedre oversikt over og bedre styring av samfunnets midler. Registrene er nødvendige blant annet for å kunne administrere sykepenger og pensjonsutbetalinger. Den teknologiske utviklingen gjør imidlertid at en sammenstilling av informasjon fra flere registre kan gi utilsiktet tilgang til opplysninger.</p>
<p><em type="italic">Tilgang og skjerming </em>Etterretningstjenesten (E-tjenesten) anser ikke den informasjonen som har kommet ut om antall ansatte som sikkerhetsgradert eller skjermingsverdig informasjon etter sikkerhetsloven. Med skjermingsverdig informasjon menes her informasjon som skal merkes med sikkerhetsgrad etter § 11 i sikkerhetsloven. Informasjon det er snakk om i denne saken, er informasjon som er unntatt offentlighet etter offentleglova. </p>
<p>Forsvaret har likevel behov for å skjerme noe av sin virksomhet. Enkeltopplysninger, som isolert sett kan fremstå som uproblematiske, kan kobles og gi et større bilde. Forsvaret ser derfor på løsninger for at denne skjermingen kan sikres, samtidig som nødvendige opplysninger blir rapportert.</p>
<p>- Det er ikke akseptabelt at informasjon som er unntatt offentlighet kommer ut i offentligheten. Vi arbeider med å få på plass løsninger slik at vi unngår dette, sier forsvarsminister Grete Faremo.</p>
<p><em type="italic">Tekniske løsninger </em>Forsvaret opplyser at det nå samarbeides nært med registrene for å etablere varige tekniske løsninger for rapportering. Det er avholdt et felles møte mellom Forsvarsdepartementet, Forsvarsstaben, E-tjenesten, Nærings- og handelsdepartementet, Brønnøysundregistrene, NAV, Arbeidsgiver-arbeidstakerregisteret og Statistisk sentralbyrå for å avklare den videre prosessen. Det er også opprettet god dialog med Statens pensjonskasse og Skattedirektoratet for å løse utfordringene opp mot deres registre så snart som mulig. </p>
<p>Når det gjelder totalantallet på ansatte i E-tjenesten som ligger tilgjengelig hos private tjenesteleverandører på Internett, blir opplysningene liggende til leverandørene selv velger å gjøre oppdateringer.</p>
<p><em type="italic">Videre arbeid </em>Forsvaret arbeider videre med saken, og ser på hvilke utfordringer den teknologiske utviklingen gir. Departementet vil se på om lovgivningen holder tritt med denne utviklingen og mulighetene det gir for å samle og dele informasjon elektronisk, og hva det innebærer når opplysninger om den enkelte ansatt i en virksomhet kan settes sammen til et nærmest fullstendig bilde av den ansattes arbeidsforhold, reisevirksomhet etc. </p>
<p><em type="italic">Informasjon til Stortinget </em>Forsvarsminister Grete Faremo har nå svart Stortingets kontroll- og konstitusjonskomité på spørsmål om denne saken. Brevet kan leses <em type="italic">her </em>(pdf, 2 Mb.). </p>
</body></document>