<document xml:lang="nob" id="no_id"><header><title/><genre code="admin"/><author><person firstname="" lastname="Arbeids- og sosialdepartementet" sex="unknown" born="" nationality=""/></author><year>2006</year><publChannel><publication><publisher>regjeringen.no</publisher></publication></publChannel><wordcount>288</wordcount><conversion_status type="standard"/><availability><free/></availability><origFileName>http://www.regjeringen.no/nb/dep/ad/dok/regpubl/otprp/20032004/otprp-nr-26-2003-2004-/1.html?id=392932</origFileName><parallel_text xml:lang="sme" location="1_id_176795.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p>1 Innledning og sammendrag - regjeringen.no</p>
<p>Ot.prp. nr. 26 (2003-2004)</p>
<p type="title">Om lov om endringer i lov 12. juni 1987 nr. 56 om Sametinget og andre samiske rettsforhold (sameloven)</p>
<p type="title">1 Innledning og sammendrag</p>
<p>Kommunal- og regionaldepartementet fremmer herved forslag til lov om endring i lov 12. juni 1987 nr. 56 om Sametinget og andre samiske rettsforhold (sameloven), § 2-6 om samemanntall.</p>
<p>Samelovens § 2-6 hjemler opprettelse av et samemanntall og fastsetter kriteriene for å kunne begjære seg innført i manntallet. Stemmerett ved valg til Sametinget er tillagt alle som kan delta i kommunestyrevalg og som står oppført i samemanntallet i bostedskommunen, jf. samelovens § 2-5. Likeså er valgbarhet og forslagsrett ved valg til Sametinget betinget av at vedkommende er innført i samemanntall i valgkretsen, jf. § 2-7.</p>
<p>Innføring i samemanntallet i henhold til § 2-6 er betinget av egen begjæring samtidig som det avgis erklæring om at vedkommende oppfatter seg som same, og enten a) har samisk som hjemmespråk, eller b) har forelder, besteforelder eller oldeforelder med samisk som hjemmespråk, eller c) er barn av person som står eller har stått i samemanntallet.</p>
<p>Begjæring om innføring i samemanntallet skal i samsvar med gjeldende lovbestemmelse fremmes overfor bostedskommunen som utarbeider samemanntallet på grunnlag av folkeregistret i kommunen, samemanntallet ved siste valg og de krav om innføring eller strykninger som er kommet i løpet av valgperioden. Lovendringen tar sikte på å endre dette således at krav om innføring i samemanntallet skal fremmes overfor Sametinget, og Sametinget skal heretter ha ansvaret for innføring og eller strykninger på grunnlag av mottatte begjæringer.</p>
<p>Departementet fremmer samtidig forslag om endring i § 2-6 nåværende tredje ledd med sikte på å gi Sametinget myndighet til å gi samtykke til bruk av samemanntallet, blant annet til forskning.</p>
</body></document>
