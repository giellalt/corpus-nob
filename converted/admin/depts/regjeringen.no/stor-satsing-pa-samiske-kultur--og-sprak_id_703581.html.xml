<document xml:lang="nob" id="no_id"><header><title>Bidjá árjjaid Sámi kultur- ja gielladoaimmaid nannemii - regjeringen.no</title><genre code="admin"/><author><person firstname="" lastname="Fornyings-, administrasjons- og kirkedepartementet" sex="unknown" born="" nationality=""/></author><year>2012</year><publChannel><publication><publisher>regjeringen.no</publisher></publication></publChannel><wordcount>288</wordcount><conversion_status type="standard"/><availability><free/></availability><submitter name="" email="divvun@samediggi.no"/><multilingual/><origFileName>http://regjeringen.no/nb/dep/fad/pressesenter/pressemeldinger/2012/stor-satsing-pa-samiske-kultur--og-sprak.html?id=703581</origFileName><parallel_text xml:lang="sme" location="bidja-arjjaid-sami-kultur--ja-gielladoai_id_703581.html"/><metadata><uncomplete/></metadata><version>XSLtemplate $Revision: 48460 $; file-specific xsl  Revision; common.xsl  $Revision$; </version></header><body><p>Stor satsing på samiske kultur- og språktiltak - regjeringen.no</p>
<p><em type="italic">Regjeringen foreslår å bevilge totalt 50 millioner kroner til samiske kultur- og språktiltak for perioden 2013 – 2017. For 2013 ønsker regjeringen å bruke 10 millioner kroner til denne satsingen over Fornyings-, administrasjons- og kirkedepartementets budsjett. Satsingen er en del av Kulturløftet, og midlene vil tildeles og forvaltes av Sametinget. </em></p>
<p>Fra 2013 vil regjeringen utvide forvaltningsområdet for samisk språk til å omfatte Røyrvik kommune. I forslaget til statsbudsjett foreslår man derfor å øke bevilgningen til kommuner og fylkeskommuner innenfor forvaltningsområdet for samisk språk med 4,1 millioner kroner. Regjeringen har, med innlemmelsen av Røyrvik kommune, økt bevilgningen til dette formålet med totalt 18,1 millioner kroner siden 2006.</p>
<p>- Regjeringen ønsker å styrke samiske språk og samisk kultur. På tross av et stramt budsjett foreslår vi derfor en betydelig økning til samiske kultur- og språktiltak over en femårsperiode. Jeg er også glad for at vi nå får innlemmet Røyrvik kommune i forvaltningsområdet for samisk språk, sier statsråd Rigmor Aasrud.</p>
<p>Sametinget, som får bevilgninger over flere departementers budsjetter, vil i 2013 forvalte om lag 404 millioner kroner (inklusive Samefolkets fond). Fornyings-, administrasjons- og kirkedepartementet foreslår å øke sin bevilgning til Sametinget med 25,8 millioner kroner. Totalt foreslår regjeringen å bevilge om lag 875 millioner kroner til samiske formål i 2013, en økning på cirka 35 millioner kroner fra 2012.</p>
<p>Internasjonalt reindriftssenter har utviklet Reindeer Portal . Portalen er et viktig informasjonsverktøy for reindriftsutøvere i Russland, Skandinavia, Kina, Mongolia, Alaska og Canada. Den bidrar også til kunnskapsutveksling og dialog mellom næringsaktører, myndigheter og urfolksorganer. For å sikre videre drift og videreutvikling av Reindeer Portal foreslår regjeringen å bevilge 650 000 kroner for 2013.</p>
<p><em type="italic">Se også: </em></p>
<list><p type="listitem">Bevilgninger til samiske formål i statsbudsjettet 2013 (pdf)</p>
</list></body></document>
