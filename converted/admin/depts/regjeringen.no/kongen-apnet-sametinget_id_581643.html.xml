<document xml:lang="nob" id="no_id"><header><title>Gonagaslaš Majestehta sárdni 6. Sámedikki rahpama oktavuođas golggotmánu 13.b. 2009 - regjeringen.no</title><genre code="admin"/><author><person firstname="" lastname="Arbeidsdepartementet" sex="unknown" born="" nationality=""/></author><year>2009</year><publChannel><publication><publisher>regjeringen.no</publisher></publication></publChannel><wordcount>1028</wordcount><conversion_status type="standard"/><availability><free/></availability><submitter name="" email="divvun@samediggi.no"/><origFileName>http://regjeringen.no/nb/dep/ad/aktuelt/nyheter/2009/kongen-apnet-sametinget.html?id=581643</origFileName><parallel_text xml:lang="smj" location="gonagasla-majestehta-sardni-6-samedikki-_id_581643.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision: 154948 $; </version></header><body><p>Kongen åpnet Sametinget - regjeringen.no</p>
<p>Hans Majestet Kongen åpnet i dag det 6. sameting i Karasjok. – Sametingets arbeid har vært et viktig bidrag til at mange har fått en større forståelse og interesse for samene og for samisk språk og kultur, sa Kongen i åpningstalen.</p>
<p type="title">Hans Majestet Kongens tale ved åpningen av det 6. sameting 13. oktober 2009</p>
<p>- De samiske språkene er viktige bærere av kultur, verdier og identitet, sa Kongen i åpningstalen.</p>
<p>Jeg hilser Sametinget velkommen til ansvarsfull gjerning og ønsker at den må bli til gavn for det samiske folk og vårt fedreland.</p>
<p>Sametinget har nå virket i 20 år og har markert seg som en viktig aktør i utviklingen av det samiske samfunnet, og som et representativt talerør for samene i Norge. Gjennom sitt brede engasjement for det samiske folkets rettigheter, for samisk kultur, de samiske språkene og oppbyggingen av samiske institusjoner har Sametinget lagt grunnlag for en positiv samisk samfunnsutvikling.</p>
<p>Sametingets engasjement for en utvikling på tvers av nasjonalstatenes grenser, blant annet gjennom Samisk parlamentarisk råd, har bidratt til å bedre forutsetningene for et styrket fellesskap og samarbeid med samene i Sverige, Finland og Russland. Et godt samarbeid er også utviklet mellom regjeringene og sametingene i Norge, Sverige og Finland.</p>
<p>Innenfor denne rammen er det nå særlig mye oppmerksomhet knyttet til det videre arbeidet med å etablere en Nordisk samekonvensjon. Siktemålet vil være å bidra til å bygge ned barrierer for samarbeid, slik at samenes muligheter til å fungere som ett folk på tvers av landegrensene sikres.</p>
<p>Statenes samarbeid i Arktisk råd, Barentsrådet, Nordisk råd, og regjeringens bilaterale samarbeid med Russland, medvirker til økt samhandling og samhold mellom urfolk og andre i nordområdene – noe som bidrar til økt forståelse for urfolkenes interesser og rettigheter.</p>
<p>Urfolk verden over rammes ofte hardest når miljøet er truet. Gjennom sitt internasjonale engasjement, blant annet i klima- og miljøspørsmål, deltar Sametinget, sammen med andre urfolksaktører, i arbeidet med å sikre en trygg fremtid for de kommende generasjoner av urfolk.</p>
<p>Sametinget bidro også aktivt i arbeidet med FN-erklæringen om urfolks rettigheter, som ble vedtatt i FNs Generalforsamling 13. September 2007.</p>
<p>Opprettholdelse og styrking av samiske lokalsamfunn er avgjørende for at samisk kultur fortsatt skal være en levende kultur. Lokalsamfunnenes kunnskap om egne tradisjoner er viktig som grunnlag for lokal ressursutnyttelse og for utvikling av næringsliv og utmarksbruk forankret i samisk kultur.</p>
<p>Samisk kultur, språk og næringsutøvelse er på ulike måter under press fra storsamfunnet. Dette gjør det nødvendig med en aktiv og bevisst samfunnsplanlegging, også i kommuner og fylker. Det er derfor positivt at Sametinget har inngått samarbeidsavtaler med fylkeskommuner i regioner hvor samene bor. Det er også gledelig at forvaltningsområdet for samisk språk siden 2006 er utvidet med 3 kommuner – Tysfjord, Snåsa og Lavangen.</p>
<p>De samiske språkene er viktige bærere av kultur, verdier og identitet. Det er viktig for vårt samfunn at vi kan sikre de samiske språkene som levende bruks-, samhandlings- og kunnskapsspråk også for fremtiden.</p>
<p>Hver og en av dere som bruker samisk språk eller legger ned en innsats for å lære dere et av de samiske språkene spiller her en viktig rolle. Sametingets arbeid med samiske utdanningsspørsmål og tiltak for de samiske språkene legger viktige rammebetingelser for arbeidet med å styrke språkutviklingen i det samiske samfunnet.</p>
<p>Statlige myndigheter vil, i dialog med Sametinget, også styrke innsatsen for de samiske språkene, blant annet gjennom oppfølgingen av Handlingsplan for samiske språk.</p>
<p>Sametinget har i sitt arbeid lagt vekt på at det samiske samfunnet skal være et inkluderende samfunn hvor alle skal kunne delta med sine erfaringer. Både fra Regjeringen og fra Sametingets side har det blitt satt fokus på at mangfoldet i det samiske samfunnet skal bevares og styrkes.</p>
<p>I arbeidet med samiske språk legges det vekt på å styrke sørsamisk og lulesamisk. Arbeidet med revitalisering av østsamisk språk og kultur er også igangsatt. Videre er det nedlagt et viktig arbeid for å oppnå større grad av kjønnsmessig likestilling innenfor politikk og næringsliv. Arbeidet for å skape større bevissthet om homofile og lesbiske samers situasjon er styrket.</p>
<p>Det har de siste tiårene vært sterk vilje i mange lokalsamfunn til å ta tilbake og styrke samisk identitet og språklig og kulturell tilhørighet. Mange enkeltmennesker og organisasjoner har her lagt ned et stort arbeid. Jeg vil benytte anledningen til å takke alle for denne viktige innsatsen.</p>
<p>I dag åpnes det 6. Sametinget og representantene har mange viktige oppgaver foran seg. Deres arbeid vil bli imøtesett med store forventninger både fra samer og fra statlige myndigheters side. Sametinget har bidratt til at det gjennom de senere år er gjort et betydelig arbeid når det gjelder rettighetsutvikling og samisk institusjonsbygging og infrastruktur. Dette arbeidet må fortsette.</p>
<p>Samtidig vil det være både Sametingets og andre offentlige myndigheters oppgave å se til at Norges samepolitikk og våre folkerettslige forpliktelser omsettes i praksis på en slik måte at det merkes i hverdagen til den enkelte same. Samiske brukere skal blant annet kunne forvente samme forståelse, service og imøtekommenhet fra offentlige organer som alle andre, samtidig som deres språklige og kulturelle behov ivaretas</p>
<p>Staten Norge er etablert på territoriet til to folk. Dersom samenes språk, kultur og livsform skal kunne bevares og få rom og betingelser til å utvikle seg, kreves det dialog og samhandling.</p>
<p>Det er derfor gledelig at statlige myndigheter og Sametinget gjennom de senere år har gjort gode erfaringer med systematiske og formelle konsultasjoner i saker som er viktige for det samiske samfunnet. Slike konsultasjoner bidrar også til å skape den gjensidige kunnskap og forståelse som er så viktig for at vi på en god måte skal kunne leve sammen her i landet.</p>
<p>Det har skjedd mye positivt i de 20 år som er gått siden Sametinget ble opprettet. Sametingets arbeid har vært et viktig bidrag til at mange har fått en større forståelse og interesse for samene og for samisk språk og kultur.</p>
<p>Gjennom sin aktive politikk og sin synliggjøring av samiske perspektiver i samfunnsdebatten, har Sametinget bidratt til at samiske spørsmål har blitt satt på dagsorden i det offentlige rom, og til at det samiske er en del av vår felles nasjonale bevissthet.</p>
<p>Jeg ber Gud signe Sametingets arbeid og erklærer herved det 6. Sametinget for åpnet.</p>
</body></document>