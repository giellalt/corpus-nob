<document xml:lang="nob" id="no_id">
  <header>
    <title>15 miljovnna kruvnno govdaoallái - regjeringen.no</title>
    <genre code="admin"/>
    <author>
      <person firstname="" lastname="Fornyings-, administrasjons- og kirkedepartementet" sex="unknown" born="" nationality=""/>
    </author>
    <year>2011</year>
    <publChannel>
      <publication>
        <publisher>regjeringen.no</publisher>
      </publication>
    </publChannel>
    <wordcount>178</wordcount>
    <conversion_status type="standard"/>
    <availability>
      <free/>
    </availability>
    <submitter name="" email="divvun@samediggi.no"/>
    <origFileName>http://regjeringen.no/nb/dep/fad/pressesenter/pressemeldinger/2011/15-millioner-kroner-til-bredband.html?id=654357</origFileName>
    <parallel_text xml:lang="sme" location="15-miljovnna-kruvnno-govdaoallai_id_654357.html"/>
    <metadata>
      <uncomplete/>
    </metadata>
    <version>XSLtemplate $Revision: 43483 $; file-specific xsl  Revision; common.xsl  $Revision: 154948 $; </version>
  </header>
  <body>
    <p>15 millioner kroner til bredbånd - regjeringen.no</p>
    <p type="title">15 millioner kroner til bredbånd</p>
    <p>
      <em type="italic">Fornyingsdepartementet etablerer en midlertidig støtteordning for bredbåndsutbygging. Støtteordningen har en ramme på 15 millioner kroner og skal bidra til utbredelse av bredbånd i områder som i dag ikke er kommersielt lønnsomme å bygge ut. Om lag 7000 husstander i landet mangler i dag et bredbåndstilbud, i følge en ny rapport. </em>
    </p>
    <p>- Regjeringens mål er at innbyggerne skal ha tilgang til bredbånd. Regjeringens satsing på bredbånd bidrar til bosetting, sysselsetting og verdiskaping i hele landet. Økt bruk av bredbånd kan dessuten gi en miljøgevinst. Denne midlertidige støtteordningen vil tette noen av de siste hullene i bredbåndsdekningen, sier fornyingsminister Rigmor Aasrud.</p>
    <p>Midlene vil bli lyst ut som prosjektmidler i regi av Norges forskningsråd, og alle kommuner og fylkeskommuner i landet vil kunne søke.</p>
    <p>Rapporten Bredbåndsdekning 2011 viser at 99,7 prosent har et grunnleggende bredbåndstilbud (0,64 Mbit/s båndbredde), 94 prosent har tilgang på minimum 4 Mbit/s, mens 67 prosent har tilgang til minimum 25 Mbit/s båndbredde. Rapporten er utarbeidet av Nexia på vegne av Fornyings-, administrasjons- og kirkedepartementet (FAD).</p>
  </body>
</document>
