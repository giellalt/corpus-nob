<document xml:lang="nob" id="no_id"><header><title>Lihkku beivviin - læhkoeh biejjine - vuorbbe biejvijn! - regjeringen.no</title><genre code="admin"/><author><person firstname="" lastname="Fornyings-, administrasjons- og kirkedepartementet" sex="unknown" born="" nationality=""/></author><year>2012</year><publChannel><publication><publisher>regjeringen.no</publisher></publication></publChannel><wordcount>268</wordcount><conversion_status type="standard"/><availability><free/></availability><submitter name="" email="divvun@samediggi.no"/><multilingual><language xml:lang="sme"/><language xml:lang="sma"/><language xml:lang="smj"/></multilingual><origFileName>http://regjeringen.no/nb/dep/fad/pressesenter/pressemeldinger/2012/lihkku-beivviin---lahkoeh-biejjine---vuo.html?id=671387</origFileName><parallel_text xml:lang="nno" location="lihkku-beivviin---lahkoeh-biejjine---vuo_id_671387.html"/><parallel_text xml:lang="sma" location="lihkku-beivviin---lahkoeh-biejjine---vuo_id_671387.html"/><parallel_text xml:lang="sme" location="lihkku-beivviin---lahkoeh-biejjine---vuo_id_671387.html"/><parallel_text xml:lang="smj" location="lihkku-beivviin---lahkoeh-biejjine---vuo_id_671387.html"/><metadata><uncomplete/></metadata><version>XSLtemplate $Revision: 48460 $; file-specific xsl  Revision; common.xsl  $Revision: 154948 $; </version></header><body><p xml:lang="sme">Lihkku beivviin - læhkoeh biejjine - vuorbbe biejvijn! - regjeringen.no</p>
<p><em type="italic">- I dag, 6. februar, er det Samefolkets dag, og jeg ønsker å gratulere alle samer med dagen, sier statsminister Jens Stoltenberg. </em></p>
<p>Samefolkets dag markeres på ulike måter i hele landet og blant samer både i Sverige, Finland og Russland. Men dagen markeres ikke lenger bare blant samer, blant annet bruker mange skoler og barnehager denne dagen til å bli kjent med samisk kultur. Noen av dem har også samisk kultur som tema hele denne uka.</p>
<p>- Dette er en viktig dag for samene, en dag som markerer det samiske fellesskapet og den samiske tilhørigheten. Jeg er glad for å se at denne dagen blir markert med ulike arrangementer i store deler av landet, også der det samiske ikke er så synlig til daglig. Dette er med på å gjøre denne dagen mer spesiell for oss alle, sier sameminister Rigmor Aasrud.</p>
<p>Samefolkets dag har vært markert i de fire landene hvor samene bor siden 1993. Dagen ble offisiell flaggdag i Norge i 2004, og på flere offentlige bygninger heises det samiske flagget sammen med det norske. I år flagger regjeringen med samisk flagg foran Statsministerens kontor ved Akershus festning. Dagen blir også markert internt med et arrangement i departementsfellesskapet.</p>
<p>Se bilder fra lunsjkonserten i regjeringskvartalet med Adjágas på Flickr</p>
<p>***</p>
<p>Informasjon fra det offentlige skal være lett å lese. FAD bruker Liks til å teste hvor enkel teksten er. Denne pressemeldingen har en verdi på 38. Det betyr at den regnes som lettlest. Les mer om arbeidet med et bedre og klarere språk i staten hos Klarspråk.no .</p>
</body></document>