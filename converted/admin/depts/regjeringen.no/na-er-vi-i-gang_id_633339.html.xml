<document xml:lang="nob" id="no_id"><header><title>- Dál mii leat jođus - regjeringen.no</title><genre code="admin"/><author><person firstname="" lastname="Fornyings-, administrasjons- og kirkedepartementet" sex="unknown" born="" nationality=""/></author><year>2011</year><publChannel><publication><publisher>regjeringen.no</publisher></publication></publChannel><wordcount>288</wordcount><conversion_status type="standard"/><availability><free/></availability><submitter name="" email="divvun@samediggi.no"/><origFileName>http://regjeringen.no/nb/dep/fad/aktuelt/nyheter/2011/--na-er-vi-i-gang.html?id=633339</origFileName><parallel_text xml:lang="sme" location="dal-mii-leat-jous_id_633339.html"/><metadata><uncomplete/></metadata><version>XSLtemplate $Revision: 34357 $; file-specific xsl  Revision; common.xsl  $Revision$; </version></header><body><p>- Nå er vi i gang - regjeringen.no</p>
<p><em type="italic">Mandag møttes sameminister Rigmor Aasrud og sametingspresident Egil Olli på Røros. Møte markerte starten på det politiske arbeidet med forslagene fra Samerettsutvalget om samiske rettsforhold i områdene sør for Finnmark. </em></p>
<p>- Det er en lang rekke kompliserte spørsmål som skal løses, så dette kommer til å bli en krevende prosess, sa statsråd Aasrud etter møtet.</p>
<p>Samerettsutvalget II har utredet rettigheter til og disponeringen og bruken av land og vann i samiske områder i syv fylker, fra Troms i nord til Hedmark i sør. Forslagene tar for seg en lang rekke temaer og vil kreve en omfattende prosess i forhold til lokale og regionale interesser. Enkelte av utvalgets forslag berører også Finnmark.</p>
<p>- Det er mange ulike interesser som skal involveres, og jeg er nå først og fremst opptatt av å etablere gode samarbeidsforhold med alle berørte parter, fortsatte statsråden.</p>
<p>Forslagene fra Samerettsutvalget II berører mange departementer, og det er nødvendig med god koordinering. Derfor opprettes det nå en embetsmannsgruppe som skal ledes av Fornyingsdepartementet og Justisdepartementet.</p>
<p>Det legges opp til en bred prosess for å informere og innhente synspunkter fra befolkningen i de berørte områdene, særlig via berørte fylkeskommuner og kommuner, Sametinget, samt nærings- og interesseorganisasjoner.</p>
<p>Møtet mellom Aasrud og Olli fant sted i gammen hos Eva Norfjell og Magne Haugom i familiebedriften Rørosrein, som også bød på lunsj med sørsamiske spesialiteter og sledetur med kjørerein.</p>
<p>Eva Norfjell og Magne Haugom i familiebedriften Rørosrein, sammen med sametingspresident Egil Olli og sameminister Rigmor Aasrud.  FAD</p>
<p>Alle samlet rundt bordet til oppstartsmøtet om den videre oppfølging av arbeidet med Samerettsutvalget sør for Finnmark.  FAD</p>
<p>Statsråd Aasrud forsyner seg av sørsamiske spesialiteter.  FAD</p>
<p>Sameminister Rigmor Aasrud og sametingspresident Egil Olli i sleden.  FAD</p>
</body></document>
