<document xml:lang="nob" id="no_id"><header><title>Lihkku Sámi álbmotbeivviin – Lihkku beivviin buohkaide! - regjeringen.no</title><genre code="admin"/><author><person firstname="" lastname="Arbeidsdepartementet" sex="unknown" born="" nationality=""/></author><year>2008</year><publChannel><publication><publisher>regjeringen.no</publisher></publication></publChannel><wordcount>980</wordcount><conversion_status type="standard"/><availability><free/></availability><submitter name="" email="divvun@samediggi.no"/><origFileName>http://regjeringen.no/nb/dep/ad/aktuelt/taler_artikler/politisk_ledelse/statssekretar-raimo-valle/2008/lihku-samealbmot-beiviin---gratulerer-me.html?id=499287</origFileName><parallel_text xml:lang="sme" location="lihkku-sami-albmotbeivviin--lihkku-beivv_id_499287.html"/><metadata><uncomplete/></metadata><version>XSLtemplate $Revision: 34357 $; file-specific xsl  Revision; common.xsl  $Revision$; </version></header><body><p>Lihku Sámealbmot beiviin - Gratulerer med dagen alle sammen! - regjeringen.no</p>
<p>Lihkku Sámealbmot beivviin - Gratulerer med dagen alle sammen!</p>
<p>Det er en ekte glede for meg å kunne feire dagen sammen med dere og sammen med ordføreren her i Oslo! Samefolkets dag feires i dag over med små og store arrangement både i Norge og i de andre landene der samene er bosatt. Dagen er mange steder blitt en viktig markering for samene og gir mulighet for å kjenne fellesskapsfølelsen og samhørigheten samene i mellom, som ett folk, bosatt i fire stater. Dagen gir også muligheten for andre til å ta del i feiringen sammen med samene, noe jeg ser på som en styrke og en berikelse. Med utgangspunkt i at vi bebor statene i fellesskap, så tror jeg det er viktig og nyttig at vi kan ta del i hverandres gleder, sorger og høytidsstunder.</p>
<p>Jeg er stolt av å høre om og lese om at man stadig flere steder tar opp tradisjonen med markeringer på denne dagen, både i lokalsamfunn, på arbeidsplasser og ikke minst i skolene og barnehagene. Jeg kjenner til at mange skoler og barnehager benytter dagen til å bli kjent med samisk kultur. Mange skoler har hele temauker om samene og får på denne måten god kjennskap til ulike sider ved samenes liv og historie. Vi vet at læreplanene i skoleverket i dag forutsetter at alle elever skal lære litt om samene og samisk kultur. Dette tror jeg er en av de viktigste tingene for at samisk språk og kultur skal ha en trygg og god fremtid i Norge. Når vi har kunnskap om hverandre, så bygger vi også respekt og toleranse for hverandre.</p>
<p>Det samiske flagget vaier i dag fra flaggstenger ulike steder, også fra offentlige bygninger. For mange samer, kanskje spesielt i områder hvor det samiske ikke er så synlig i det daglige, er kanskje denne dagen den eneste dagen i året de kan se det samiske flagget i det offentlige rom. Gjennom å bruke det samiske flagget hilser man samene og gir samene i sitt område en følelse av tilhørighet, at dette stedet anerkjenner den samiskhet den enkelte same bærer inni seg. Jeg vet at dette betyr mye for mange. Og jeg tror at steder hvor man for første gang tar i bruk det samiske flagget, og dermed kanskje sprenger en barriere, der kan innbyggerne føle at de bor på mer hele steder.</p>
<p>Kjære ordfører! Rådhuset, som er det viktigste symbolet på Oslo, er i dag også symbol på samenes tilstedeværelse i Oslo. Samisk tilstedeværelse i Oslo har en lang og omfattende historie, selv om den ikke er så synlig i det daglige. Isak Saba, som også har skrevet teksten til den samiske nasjonalsangen Sámi soga lávlla, var stortingsrepresentant og bodde i Oslo fra 1907 til 1912. John Savio vår store samiske kunstner, bodde også i Oslo på slutten av sitt liv. Oslo var fødeby for Samisk selskap som ble grunnlagt i 1948, og som betydde mye for den samepolitiske utvikling vi har sett i etterkrigstiden. Mange sentrale samiske politikere og kulturarbeidere har studert i Oslo og vært en del av det samiske miljøet i Oslo.</p>
<p>Selv skal jeg senere i dag besøke samisk barnehage her i Oslo og også Samisk hus, noe jeg gleder meg til. Jeg håper og tror du som ordfører i Oslo er klar over disse juvelene i hovedstaden og lar dem skinne klart og sterkt. Samisk hus et viktig samlingspunkt for oslosamene, og samisk barnehage sammen med samiskundervisningen i skolene i Oslo bidrar til at samiske barn i denne byen kan ta vare på og utvikle en samisk identitet og få en sikker forankring i samisk språk og kultur.</p>
<p>Kjære ordfører! Jeg har hørt tale om utvikling av en samarbeidsavtale mellom Oslo kommune og Sametinget. Jeg håper det er tilfellet. Jeg har selv meget gode erfaringer med slike samarbeidsavtaler fra andre deler av landet. Jeg tror en slik avtale, om den kommer i stand, vil være en berikelse både for byen og for de mange tusen samene som bor i og besøker denne fantastisk flotte byen.</p>
<p>Siden jeg representerer regjeringen her i dag, vil jeg nytte anledningen til å si noe om ting vi arbeider med. En av de største og viktigste oppgavene vi har foran oss er den pågående prosessen med nordisk samekonvensjon. Et ekspertutvalg har laget utkast til en konvensjon som inneholder konkrete rettigheter for samene og forpliktelser for statene. Konvensjonsarbeidet handler om hvordan samisk selvbestemmelse skal utøves i praksis i de nordiske landene der samene bor. I Norge har en arbeidsgruppe bestående av representanter fra flere departementer og Sametinget vurdert utkastet til konvensjon opp mot folkerettslige forpliktelser og nasjonal rett. Regjeringen arbeider nå med å ta stilling til utkastet. Nordisk embetsmannsorgan for samiske spørsmål har fått i oppgave å utarbeide et forslag til hvordan eventuelle forhandlinger skal gjennomføres, og høsten 2008 skal sameministrene og sametingspresidentene ta stilling til arbeidet fremover. Det er mitt håp at vi lykkes med dette viktige arbeidet.</p>
<p>Regjeringen arbeider også med en prinsippmelding om statens samepolitikk som vil bli forelagt Stortinget i løpet av vårsesjonen 2008. Meldingen vil legge føringer for utviklingen av samepolitikken i Norge i årene fremover. Meldingen vil bl.a. diskutere Sametingets rolle og Sametingets forhold til sentrale, regionale og lokale myndigheter. Regjeringen vil i meldingen komme med forslag til tiltak for å styrke og utvikle samisk språk, kultur og samfunnsliv.</p>
<p>Kjære alle sammen! Samefolkets dag er en dag hvor samene kan vise frem den skapende kraft som samisk kultur representerer, gjennom kunstneriske og kulturelle innslag, slik vi også skal oppleve det her. Jeg gleder meg nå til den kulturelle delen av programmet her i dag.</p>
<p>La meg til slutt takke Oslo kommune for denne markeringen av Samefolkets dag og den innsats kommunen har lagt ned og kommer til å legge ned for samene i Oslo.</p>
<p>Jeg ønsker dere alle en riktig fin og god feiring av dagen!</p>
</body></document>
