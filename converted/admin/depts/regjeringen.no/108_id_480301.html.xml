<document xml:lang="nob" id="no_id">
  <header>
    <title>Sámi ofelaččat – oktasaš davviriikkalaš prošeakta? - regjeringen.no</title>
    <genre code="admin"/>
    <author>
      <person firstname="" lastname="Arbeids- og inkluderingsdepartementet" sex="unknown" born="" nationality=""/>
    </author>
    <year>2007</year>
    <publChannel>
      <publication>
        <publisher>regjeringen.no</publisher>
      </publication>
    </publChannel>
    <wordcount>193</wordcount>
    <conversion_status type="standard"/>
    <availability>
      <free/>
    </availability>
    <submitter name="" email="divvun@samediggi.no"/>
    <origFileName>http://regjeringen.no/nb/dep/ad/pressesenter/pressemeldinger/2007/108.html?id=480301</origFileName>
    <parallel_text xml:lang="sme" location="sami-ofelaat--oktasa-davviriikkala-proea_id_480301.html"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision: 154948 $; </version>
  </header>
  <body>
    <p>Samiske veivisere – et felles nordisk prosjekt? - regjeringen.no</p>
    <p type="title">Samiske veivisere – et felles nordisk prosjekt?</p>
    <p>
      <em type="italic">For å vurdere om det samiske veiviser-prosjektet også kan utvides til Sverige og Finland bevilger Arbeids- og inkluderingsdepartementet 150 000 kroner til et forprosjekt i regi av Samisk høyskole. </em>
    </p>
    <p>– I løpet av høsten vil vi ta saken opp med våre nordiske departementskolleger, sier statssekretær Berit Oskal Eira.</p>
    <p>I forprosjektet vil Samisk høgskole i samarbeid med Infonuorra I Nordland fylkeskommune, Samisk Informationssentrum i Sverige og Samisk utdanningssentrum i Finland planlegge en felles informasjonssatsing om samer basert på veiviserprosjektet og tilsvarende informasjonsprosjekter i Sverige og Finland.</p>
    <p>I Statskonsults evaluering av veiviserprosjektet (20.08.07), tegnes et meget positivt bilde av prosjektet, og det blir pekt på at Sverige og Finland vil kunne dra nytte av å slutte seg til opplegget.</p>
    <p><em type="italic">Bakgrunnsinfo: </em>De samiske veiviserne ble etablert som et prosjekt av departementet i 2004. Årlig har tre samiske ungdommer fått opplæring ved Samisk Høyskole og deretter reist rundt på skoler for å spre kunnskap om samisk kultur, historie og levemåte. De har også på den måten kunnet snakke med jevnaldrende om hvordan det er å være ung og samisk i dag. </p>
  </body>
</document>
