<document xml:lang="nob" id="no_id"><header><title>Undertegning av avtale mellom Norge og Russland - regjeringen.no</title><genre code="admin"/><author><person firstname="" lastname="Statsministerens kontor" sex="unknown" born="" nationality=""/></author><year>2010</year><publChannel><publication><publisher>regjeringen.no</publisher></publication></publChannel><wordcount>271</wordcount><conversion_status type="standard"/><availability><free/></availability><submitter name="" email="divvun@samediggi.no"/><origFileName>http://regjeringen.no/nb/dep/smk/pressesenter/pressemeldinger/2010/avtalesignering.html?id=613684</origFileName><parallel_text xml:lang="eng" location="treaty-between-norway-and-russia-to-be-signed_id_613684.html"/><parallel_text xml:lang="sme" location="norga-ja-ruoa-vuollaialliba-iehtadusa_id_613684.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p>Undertegning av avtale mellom Norge og Russland - regjeringen.no</p>
<p type="title">Undertegning av avtale mellom Norge og Russland</p>
<p><em type="italic">Avtalen mellom Norge og Russland om maritim avgrensning og samarbeid i Barentshavet og Polhavet vil bli undertegnet i Murmansk 15. september 2010. </em></p>
<p>Statsminister Jens Stoltenberg og president Dmitrij Medvedjev vil være til stede under undertegningen, som vil bli foretatt av utenriksministrene Jonas Gahr Støre og Sergej Lavrov.</p>
<p>– Jeg er glad for at vi så raskt kan undertegne avtalen. Det er historisk at vi etter så mange år med forhandlinger har kommet til enighet i det viktigste utestående spørsmålet mellom Norge og Russland, sier statsminister Jens Stoltenberg.</p>
<p>Avtalen vil avklare den maritime grensen mellom Norge og Russland i Barentshavet og Polhavet. Den inneholder også bestemmelser om videreføring av fiskerisamarbeidet og samarbeid om forvaltningen av eventuelle petroleumsressurser som strekker seg over avgrensningslinjen.</p>
<p>Avtalen vil etter undertegning bli forelagt Stortinget og den russiske dumaen for godkjenning. Den vil bli offentliggjort ved undertegningen.</p>
<p>Les også: Statsminister Jens Stoltenberg besøker Kirkenes</p>
<p><em type="italic">Praktiske detaljer: </em>Det er lagt opp til at undertegningsseremonien finner sted om ettermiddagen (russisk tid) i Murmansk. Nærmere informasjon om program, tidspunkt og sted vil bli gitt så snart dette er avklart med russiske myndigheter. </p>
<p>Nordmenn som skal til Russland må ha visum. Journalister som ønsker å være tilstede i Murmansk, bes meddele dette til Statsministerens kontor på <em type="italic">innen onsdag 8. september kl. 12.00 </em>. Ved spørsmål kan Statsministerens kontor kontaktes på telefon 22 24 40 07. </p>
<p>I tillegg må visum søkes i den russiske ambassaden på vanlig måte. En samlet liste over påmeldte norske journalister vil bli sendt til russisk UD for akkreditering og grunnlag for visumutstedelse.</p>
</body></document>
