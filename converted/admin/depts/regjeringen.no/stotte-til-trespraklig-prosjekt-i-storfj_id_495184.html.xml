<document xml:lang="nob" id="no_id"><header><title>Doarjja golmmagielat prošektii Omasvuona suohkanis - regjeringen.no</title><genre code="admin"/><author><person firstname="" lastname="Arbeidsdepartementet" sex="unknown" born="" nationality=""/></author><year>2007</year><publChannel><publication><publisher>regjeringen.no</publisher></publication></publChannel><wordcount>184</wordcount><conversion_status type="standard"/><availability><free/></availability><submitter name="" email="divvun@samediggi.no"/><origFileName>http://regjeringen.no/nb/dep/ad/pressesenter/pressemeldinger/2007/stotte-til-trespraklig-prosjekt-i-storfj.html?id=495184</origFileName><parallel_text xml:lang="sme" location="doarjja-golmmagielat-proektii-omasvuona-_id_495184.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision: 154948 $; </version></header><body><p>Støtte til trespråklig prosjekt i Storfjord kommune - regjeringen.no</p>
<p><em type="italic">Arbeids- og inkluderingsdepartementet gir 100 000 kroner i støtte til forprosjektet Mangfold styrker, et pilotprosjekt der målet er å synliggjøre og likestille norsk, samisk og kvensk/finsk kultur og språk i Storfjord kommune. </em></p>
<p>- Storfjord kommune er en av mange kommuner i nord hvor <span type="quote">“de tre stammers møte”</span> har vært avgjørende for utviklingen i kommunen. Dette prosjektet er viktig for å gi alle kulturene i kommunen mulighet for utvikling og felles fremtid. Jeg har tro på at prosjektet i Storfjord kan ha overføringsverdi også for andre kommuner, sier statssekretær Raimo Valle.</p>
<p>Storfjord kommune erklærte seg i mai 2007 som en trespråklig kommune. Mange av kommunens innbyggerne har tilhørighet i både norsk, samisk og kvensk/finsk kultur. Prosjektet Mangfold styrker skal, gjennom ulike kultur- og opplæringsaktiviteter, fokusere på å fremheve, levendegjøre, revitalisere og utvikle de ulike kulturene og fellesskapet mellom disse i Storfjord. Målet er å bidra til å gi innbyggerne økt identitetsfølelse og mulighet for den enkelte til å finne trygghet for sin kulturelle identitet. Prosjektet skal også utrede tiltak for å virkeliggjøre Storfjord som trespråklig kommune.</p>
</body></document>