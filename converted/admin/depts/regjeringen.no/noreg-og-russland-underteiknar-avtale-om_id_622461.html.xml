<document xml:lang="nob" id="no_id">
  <header>
    <title>Norga ja Ruošša čállet vuollái soahpamuša rádjaássiduođaštusa birra - regjeringen.no</title>
    <genre code="admin"/>
    <author>
      <person firstname="" lastname="Utenriksdepartementet" sex="unknown" born="" nationality=""/>
    </author>
    <year>2010</year>
    <publChannel>
      <publication>
        <publisher>regjeringen.no</publisher>
      </publication>
    </publChannel>
    <wordcount>437</wordcount>
    <conversion_status type="standard"/>
    <availability>
      <free/>
    </availability>
    <submitter name="" email="divvun@samediggi.no"/>
    <origFileName>http://regjeringen.no/nb/dep/ud/pressesenter/pressemeldinger/2010/noreg-og-russland-underteiknar-avtale-om.html?id=622461</origFileName>
    <parallel_text xml:lang="eng" location="russia-and-norway-sign-agreement-on-loca_id_622461.html"/>
    <parallel_text xml:lang="sme" location="radjaassiduodastusa_id_622461.html"/>
    <metadata>
      <uncomplete/>
    </metadata>
    <version>XSLtemplate $Revision: 34357 $; file-specific xsl  Revision; common.xsl  $Revision: 154948 $; </version>
  </header>
  <body>
    <p>Underteiknar avtale om grensebuarbevis - regjeringen.no</p>
    <p>
      <em type="italic">I samband med det andre utanriksministermøtet i Den nordlege dimensjon i Oslo 2. november underteikna Noreg og Russland ein avtale om forenkling av reiser for grensebuarar i Noreg og Russland. </em>
    </p>
    <p>- Avtalen om grensebuarbevis vil innebere ei vesentleg forenkling for innbyggjarane i grense¬området, og dermed leggje til rette for auka kontakt mellom Noreg og Russland. Dette er eit viktig steg på vegen til å opne opp grenseområdet for endå tettare kontakt og samarbeid mellom Noreg og Russland i nord, seier utanriksminister Jonas Gahr Støre.</p>
    <p>Innbyggjarane i dei delane av Noreg og Russland som ligg mindre enn 30 kilometer frå grensa, samt heile Korzunovo kommune, vil kunne søkje om grensebuarbevis. Innehavarar kan opphalde seg i opptil 15 dagar i strekk i grenseområdet i den andre staten utan visum. Avtalen vil omfatte opptil 9 000 personar i Sør-Varanger kommune og opptil 45 000 personar i Petsjenga rajon på russisk side.</p>
    <p>- Avtalen vil styrkje det regionale samarbeidet i nord og leggje til rette for auka aktivitet på land, både innan turisme og anna næringsliv. Det vil og betre vilkåra for folk-til-folk-samarbeidet i våre to land, seier kommunal- og regionalminister Liv Signe Navarsete.</p>
    <p>Forhandlingane om grensebuarbevis er på norsk side blitt leidde av Justisdepartementet, som også vil koordinere arbeidet med å innføre ordninga.</p>
    <p>- Eg er godt nøgd med at denne avtalen kjem på plass. Vi har i seinare tid òg styrkt samarbeidet med russiske myndigheiter på justissektoren, og vi har ein avtale om tilbaketaking av personar utan lovleg opphald. Den fungerer godt, seier justisminister Knut Storberget.</p>
    <p>Grensebuarbeviset er eit steg på vegen i ein større prosess for å opne for meir samarbeid over den norsk-russiske grensa. Utanriksministrane Støre og Lavrov har sett seg høge mål for det vidare samarbeidet mellom Noreg og Russland, og ei felles norsk-russisk erklæring om styrkt grensenært samarbeid ble også underteikna i dag.</p>
    <p>- Felleserklæringa om styrkt grensenært samarbeid viser at Russland og Noreg har felles dagsorden når det gjeld utvikling av samarbeidet i nord. Det finst eit stort potensial på område som til dømes petroleumsutvinning, energieffektivisering og reiseliv. Vi har også mykje å vinne på å styrke samarbeidet om miljø og sjøsikkerhet, seier Støre.</p>
    <p>- For at det grenseoverskridande samarbeidet skal fungere, må gode ordningar for grensepassering, arbeidsmigrasjon og tollklarering vere på plass. Ennå kan mykje gjerast for å betre dagens ordningar. Desse temaa står difor sentralt i erklæringa, seier utanriksministaren.</p>
    <p>De to utanriksministrane vil følgje opp arbeide under erklæringa i sine regelmessige møter.</p>
    <p>Felleserklæring fra Norge og Russland</p>
    <p>Faktaark</p>
    <p>Felleserklæringen på russisk</p>
    <p>Les mer om avtalen på Justisdepartementets sider</p>
    <p>Sjå bilete frå møtene på UDs Flickr side</p>
  </body>
</document>
