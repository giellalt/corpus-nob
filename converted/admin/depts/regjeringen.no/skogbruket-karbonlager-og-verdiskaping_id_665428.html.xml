<document xml:lang="nob" id="no_id"><header><title>Eanandoallu: Kárbonvuorká ja árvoháhkan - regjeringen.no</title><genre code="admin"/><author><person firstname="" lastname="Landbruks- og matdepartementet" sex="unknown" born="" nationality=""/></author><year>2011</year><publChannel><publication><publisher>regjeringen.no</publisher></publication></publChannel><wordcount>477</wordcount><conversion_status type="standard"/><availability><free/></availability><submitter name="" email="divvun@samediggi.no"/><multilingual/><origFileName>http://regjeringen.no/nb/dep/lmd/pressesenter/pressemeldinger/2011/skogbruket-karbonlager-og-verdiskaping.html?id=665428</origFileName><parallel_text xml:lang="sme" location="eanandoallu-karbonvuorka-ja-arvohahkan_id_665428.html"/><metadata><uncomplete/></metadata><version>XSLtemplate $Revision: 48460 $; file-specific xsl  Revision; common.xsl  $Revision: 154948 $; </version></header><body><p>Skogbruket: Karbonlager og verdiskaping - regjeringen.no</p>
<p>Regjeringen vil legge til rette for å styrke skogens bidrag til verdiskaping i hele landet, og til å nå viktige energi-, klima- og miljømål. Ved økt etterspørsel etter trevirke vil regjeringen legge til rette for å øke hogsten i norske skoger for å bruke mer trevirke til byggematerialer og til energiformål.</p>
<list><p type="listitem" xml:lang="nno"><em type="italic">Meld. St. 9 (2011–2012) Landbruks- og matpolitikken </em></p>
<p type="listitem" xml:lang="nno"><em type="italic">Pressekonferansen på Nett-TV om Melding til Stortinget om landbruks- og matpolitikken </em></p>
<p type="listitem"><em type="italic">Se også video med Landbruks- og matminister Lars Peder Brekks kommentarer </em></p>
</list><p>- Et bærekraftig skogbruk med hogst, planting og stell er både god klimapolitikk, næringspolitikk og miljøpolitikk,. Et aktivt og lønnsomt skogbruk og en konkurransedyktig industri er viktig for bosetting, sysselsetting og næringsutvikling, sier landbruks- og matminister Lars Peder Brekk.</p>
<p>Voksende skog tar opp store menger CO2 fra lufta, og lagrer denne over lang tid i trærne eller i bygningsmaterialer. De norske skogene tar hvert år opp klimagasser tilsvarende halvparten av de samlede klimautslippene her i landet. Skogressursene er fornybare og skogbruk er en av våre viktigste distriktsnæringer med stor økonomisk betydning over hele landet.</p>
<p>Innsatsen for å øke bruken av tre skal videreutvikles, og ved økt etterspørsel etter råstoff fra skogen, skal det legges til rette for økt hogst og uttak av skogbiomasse.</p>
<p><em type="italic">Målrettet miljøinnsats </em>Økt aktivitet i skogbruket skal kombineres med bedre kunnskap om miljøverdiene i skog og styrkede miljøhensyn i skogbruket. Dette skal skje ved å ta i bruk de nye virkemidlene i naturmangfoldloven og skogbrukets virkemidler, bl.a. miljøregistreringer, kunnskapsutvikling og levende skog-standarden. Tilstanden og utviklingen til miljøverdiene i skog skal kunne dokumenteres og gjøres offentlig tilgjengelig. </p>
<p><em type="italic">Regjeringen vil </em>: </p>
<list><p type="listitem">Legge til rette for økt bruk av tre, herunder utrede trebruk i statlig sektor ledet av Statsbygg.</p>
<p type="listitem">Legge til rette for økt bruk av skogråstoff til bioenergi og arbeide for å utvikle storskala pilotprosjekter for biovarme nær viktige befolkningskonsentrasjoner.</p>
<p type="listitem">Møte eventuell økt etterspørsel etter råstoff fra skogen ved å legge til rette for økt bærekraftig avvirkning og uttak av skogbiomasse.</p>
<p type="listitem">Utvikle skogbrukets infrastruktur innenfor rammene av målrettede miljøhensyn og ivaretakelse av naturmangfoldet, for å gi bedre adkomst til skogressursene som grunnlag for økt skogbasert verdiskaping.</p>
<p type="listitem">Styrke oppbyggingen av skogressursene og andre tiltak som også kan ta vare på og utvikle karbonlageret på norske landarealer videre, innen miljømessig akseptable rammer.</p>
<p type="listitem">Legge til rette for økt bruk av skogen som arena for styrket helse og velferd ved å initiere samarbeid mellom skogeiere, frivillige organisasjoner og myndigheter, herunder bl.a. økt vekt på skog i Inn på tunet-prosjektet.</p>
<p type="listitem">Legge til rette for en mer målrettet miljøinnsats i skogbruket, herunder styrke kunnskapen om natur- og kulturverdier i skog og styrke ivaretakelse av slike verdier i forbindelse med planlegging og drift, miljøregistreringer, frivillig vern, samarbeidsavtaler og bruk av de nye virkemidlene i naturmangfoldloven.</p>
<p type="listitem">Sammenstille og offentliggjøre kunnskap om tilstand og utviklingstrekk for skog- og miljøverdier i en årlig rapport <span type="quote" xml:lang="nno">”Bærekraftig skogbruk – næring og miljø”</span>.</p>
</list></body></document>