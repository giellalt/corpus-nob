<document xml:lang="nob" id="no_id"><header><title>Árvvolaš vásáhusat  - regjeringen.no</title><genre code="admin"/><author><person firstname="" lastname="Nærings- og handelsdepartementet" sex="unknown" born="" nationality=""/></author><year>2007</year><publChannel><publication><publisher>regjeringen.no</publisher></publication></publChannel><wordcount>503</wordcount><conversion_status type="standard"/><availability><free/></availability><submitter name="" email="divvun@samediggi.no"/><origFileName>http://regjeringen.no/nb/dep/nhd/pressesenter/pressemeldinger/2007/verdifulle-opplevelser-.html?id=494374</origFileName><parallel_text xml:lang="sme" location="arvvola-vasahusat-_id_494374.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision: 154948 $; </version></header><body><p>Verdifulle opplevelser - regjeringen.no</p>
<p><em type="italic">I den nasjonale reiselivsstrategien legges det til rette for at norsk reiselivsnæring skal kunne skape opplevelser som gir verdier for både lokalsamfunn, bedrifter, ansatte, miljøet og gjestene som besøker Norge. </em></p>
<p><em type="italic">- Norsk reiseliv skal være en verdifull opplevelse for både turister og næringen. Vi trenger lønnsomme og bærekraftige reiselivsbedrifter som gir sikre arbeidsplasser hele året, sier nærings- og handelsminister Dag Terje Andersen. </em></p>
<p>Betalingsvillige gjester har høye krav til kvalitet. Derfor vil regjeringen opprette en nasjonal kvalitetssikringsordning for reiselivet i samarbeid med næringen selv. Dette gjøres for å synliggjøre kvaliteten overfor de besøkende og for å motivere reiselivet til å fokusere på kvalitet.</p>
<p>Regjeringen bidrar med midler til å utvikle og starte opp et nytt nasjonalt bookingsystem. Der skal turister gjennom visitnorway.com få benyttet seg av et samordnet bookingsystem.</p>
<p><em type="italic">- Vårt mål er å utvikle helhetlige og gode opplevelser som gjestene verdsetter og er villige til å betale godt for, sier nærings- og handelsminister Dag Terje Andersen. </em></p>
<p>Regjeringen skal iverksette en rekke tiltak for å heve kompetansen og øke kunnskapen om reiselivet. Det blir blant annet satt i gang et arbeid for å få bedre statistikk om næringen, og det settes av totalt 16 millioner til forskningsprogram om reiselivet. Regjeringen har dessuten besluttet å melde Norge inn i FNs turistorganisasjon UNWTO.</p>
<p>Sterk internasjonal vekst i reiselivet gir mange nye muligheter, men også betydelige utfordringer. Regjeringen vil sikre at veksten er lønnsom og bærekraftig.</p>
<p><em type="italic">- Utvikling av reiselivet må balanseres med hensynet til miljøet. Vi vil sette i gang et pilotprosjekt for utvikling av bærekraftige reisemål. Dessuten skal vi se på mulighetene for å bruke nasjonalparker i reiselivssammenheng. Dette er to viktige tiltak for bærekraftig reiseliv, sier Andersen. </em></p>
<p>Regjeringen viderefører også det viktige arbeidet med markedsføring og profilering av Norge som reisemål. I 2008 økes bevilgningene til Innovasjon Norge med 15 millioner kroner, til i alt 215 millioner kroner. Bevilgningene er dermed mer enn doblet fra 2005 til 2008. Regjeringen vil stille krav til en samordnet nasjonal markedsføringsinnsats og vil stille krav til aktørene i næringene om at de også samarbeider om profilering der det er naturlig.</p>
<p><em type="italic">- Slik vil vi få større tygde og slagkraft ute, understreker Andersen. </em></p>
<p>Reiselivsstrategien er utarbeidet i tett samarbeid med næringen. Samarbeid er sentralt, både i reiselivsnæringen og med andre næringer, som for eksempel landbruk, fiskeri og kultur. Regjeringen vil stimulere til økt samarbeid og nettverk i reiselivet.</p>
<p><em type="italic">– Reiselivsnæringen består av mange små aktører. For å utnytte det potensialet som ligger i norsk reiseliv, er det derfor helt avgjørende at bedriftene samarbeider bedre, sier Andersen. </em></p>
<p>Regjeringen inviterer nå reiselivsnæringen med i et mer formalisert samarbeid gjennom etablering av et strategisk råd for reiseliv og myndigheter. Nærings- og handelsdepartementet skal fortsatt ha det overordnede ansvaret for norsk reiselivspolitikk, i nært samarbeid med andre departementer. Internt i departementet blir reiselivsarbeidet styrket, ved at det blir opprettet en egen seksjon for reiseliv.</p>
<p><em type="italic">- Vi tror disse tiltakene vil bidra til å styrke reiselivsnæringen i Norge i årene fremover, avslutter Andersen. </em></p>
<p><em type="italic">Les strategien og se film om den. </em></p>
</body></document>