<document xml:lang="nob" id="no_id"><header><title>Áigu eanedit sámegiela geavaheami - regjeringen.no</title><genre code="admin"/><author><person firstname="" lastname="Arbeidsdepartementet" sex="unknown" born="" nationality=""/></author><year>2009</year><publChannel><publication><publisher>regjeringen.no</publisher></publication></publChannel><wordcount>348</wordcount><conversion_status type="standard"/><availability><free/></availability><submitter name="" email="divvun@samediggi.no"/><origFileName>http://regjeringen.no/nb/dep/ad/pressesenter/pressemeldinger/2009/vil-oke-bruken-av-samiske-sprak.html?id=564145</origFileName><parallel_text xml:lang="sme" location="aigu-eanedit-samegiela-geavaheami_id_564145.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p>Vil øke bruken av samiske språk - regjeringen.no</p>
<p><em type="italic">Regjeringen vil få flere til å bruke de samiske språkene. Barnehage- og skole, offentlige tjenester og kulturtilbud er sentrale områder for handlingsplanen for samiske språk som legges fram i dag. </em></p>
<p>– Det er særlig viktig med en innsats for å sikre lulesamisk og sørsamisk som levende språk også for fremtidige generasjoner, sier arbeids- og inkluderingsminister Dag Terje Andersen.</p>
<p>Tiltakene i handlingsplanen retter seg inn mot tre hovedområder:</p>
<p><em type="italic">Lære: </em>Styrke opplæring i samisk språk i barnehage og skole, blant annet øke rekrutteringen til utdanning i samiske språk og bedre foreldres og andre voksnes muligheter til å lære samisk. </p>
<p><em type="italic">Bruke: </em>Øke det offentliges tilbud på samisk, blant annet ved å styrke den samiskspråklige og kulturelle kompetansen innenfor offentlige virksomheter, øke informasjonen på samisk til samiske brukere og utvikle språkteknologi og samiske rettskrivingsverktøy. </p>
<p><em type="italic">Se: </em>Synliggjøre samiske språk i det offentlige rom gjennom media, kultur og bruk av samiske stedsnavn. </p>
<p>Sametingets undersøkelser om samisk språk og evalueringen av samelovens språkregler viser at det fortsatt er mange utfordringer før bestemmelsene i samelovens språkregler oppfylles fullt ut. Regjeringen vil på denne bakgrunn foreta en gjennomgang av samelovens språkregler.</p>
<p>– Retten til å kunne bruke samisk språk i møte med det offentlige er blant de viktigste rettighetene for samene som folk, sier statsråden.</p>
<p>Det er satt av midler til særskilte tiltak for å styrke språkutviklingen i lulesamiske og sørsamiske områder. Midlene vil bli forvaltet av Fylkesmannen i Nordland.</p>
<p>– Regjeringen mener det er viktig å etablere tospråklige samfunn der hvor dette er mulig, og er positiv til en ytterligere utvidelse av forvaltningsområdet for samisk språk. Jeg er derfor glad for at det nå er lagt til rette for at også Lavangen kommune kommer inn under forvaltningsområdet, sier statsråden.</p>
<p>Statsråden trekker fram verdien av bidragene blant annet fra Sametinget og samiske språkmiljø i arbeidet med handlingsplanen. – Samarbeidet har vært avgjørende for å få til en handlingsplan som kan møte behovene for språktiltak i det samiske samfunnet, og vi ønsker å videreføre samarbeidet i oppfølgingen av handlingsplanen, sier arbeids- og inkluderingsminister Dag Terje Andersen.</p>
<p>Handlingsplan for samiske språk</p>
</body></document>
