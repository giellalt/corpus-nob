<document xml:lang="nob" id="no_id"><header><title>Doarjja lulli- ja julevsámegielaide - regjeringen.no</title><genre code="admin"/><author><person firstname="" lastname="Arbeidsdepartementet" sex="unknown" born="" nationality=""/></author><year>2008</year><publChannel><publication><publisher>regjeringen.no</publisher></publication></publChannel><wordcount>279</wordcount><conversion_status type="standard"/><availability><free/></availability><submitter name="" email="divvun@samediggi.no"/><origFileName>http://regjeringen.no/nb/dep/ad/pressesenter/pressemeldinger/2008/stotte-til-sor--og-lulesamisk-sprak.html?id=536716</origFileName><parallel_text xml:lang="sma" location="doarjja-lulli--ja-julevsamegielaide_id_536716.html"/><parallel_text xml:lang="sme" location="doarjja-lulli--ja-julevsamegielaide_id_536716.html"/><parallel_text xml:lang="smj" location="doarjja-lulli--ja-julevsamegielaide_id_536716.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p>Støtte til sør- og lulesamisk språk - regjeringen.no</p>
<p><em type="italic">Arbeids- og inkluderingsdepartementet har tildelt i alt 705 000 kroner til tre prosjekter som har som mål å styrke sør- og lulesamisk språk. Prosjektene er rettet mot ungdom i disse områdene. </em></p>
<p>- Situasjonen for sør- og lulesamisk språk er dramatisk, det haster med å sette inn tiltak for å bevare og utvikle disse språkene. Jeg er derfor glad for at det igangsettes gode prosjekter som skaper flere og nye arenaer for bruk av disse samiske språkene, sier statssekretær for samiske saker, Raimo Valle.</p>
<p>Fylkesmannen i Nordland har fått tilsagn på 425 000 kroner til sørsamiske språkleire for elever fra 6.-9. klasse som får opplæring i sørsamisk i skolen. Målet med prosjektet er å inspirere til økt innsats for å tilegne seg kunnskap i sørsamisk, øke utbredelsen og skape flere arenaer for bruk av språket. Prosjektet, som er utarbeidet i samarbeid Sameskolestyrelsen i Sverige, er et grenseoverskridende interregprosjekt og omfatter elever i hele det sørsamiske området.</p>
<p>Kintel AS har fått 150 000 kroner til prosjektet <span type="quote">”YouTube på lulesamisk”</span>, lulesamiske videosendinger på internett. Prosjektet skal drives av samisktalende ungdom, og har som mål å skape en uformell og interaktiv arena for det lulesamiske språket.</p>
<p>- Det er viktig å ta i bruk nye arenaer for bruk og synliggjøring av samisk språk, særlig i forhold til å få ungdom til å bruke språket mer aktivt. Prosjektet er spennende og jeg har forventninger til at dette får flere til å bruke samisk språk, sier Valle.</p>
<p>Brekken skole på Røros har fått tildelt 130 000 kroner for å videreføre skolens satsning på sørsamisk språk. Skolen spiller en nøkkelrolle for å ivareta samiskelevenes rettigheter i dette distriktet.</p>
</body></document>
