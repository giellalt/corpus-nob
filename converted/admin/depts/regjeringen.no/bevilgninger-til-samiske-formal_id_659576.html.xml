<document xml:lang="nob" id="no_id"><header><title>Juolludeamit sámi ulbmiliidda - regjeringen.no</title><genre code="admin"/><author><person firstname="" lastname="Fornyings-, administrasjons- og kirkedepartementet" sex="unknown" born="" nationality=""/></author><year>2011</year><publChannel><publication><publisher>regjeringen.no</publisher></publication></publChannel><wordcount>383</wordcount><conversion_status type="standard"/><availability><free/></availability><submitter name="" email="divvun@samediggi.no"/><origFileName>http://regjeringen.no/nb/dep/fad/pressesenter/pressemeldinger/2011/bevilgninger-til-samiske-formal.html?id=659576</origFileName><parallel_text xml:lang="sma" location="juolludeamit-sami-ulbmiliidda_id_659576.html"/><parallel_text xml:lang="sme" location="juolludeamit-sami-ulbmiliidda_id_659576.html"/><parallel_text xml:lang="smj" location="juolludeamit-sami-ulbmiliidda_id_659576.html"/><metadata><uncomplete/></metadata><version>XSLtemplate $Revision: 48460 $; file-specific xsl  Revision; common.xsl  $Revision$; </version></header>
<body>
<p>Bevilgninger til samiske formål - regjeringen.no</p>
<p type="title">Bevilgninger til samiske formål</p>
<p><em type="italic">Regjeringen foreslår å bevilge totalt 843 millioner kroner til samiske formål for 2012, en økning på rundt 17 millioner kroner. Sametinget vil i 2012 forvalte bevilgninger fra ulike departementer på om lag 371 millioner kroner, en økning på cirka 11 millioner kroner fra 2011. </em></p>
<p>- Regjeringen har de siste tre årene sørget for en økning på til sammen 23 millioner kroner til samisk språk over Fornyings-, administrasjons- og kirkedepartementets budsjett. Av økningen til Sametinget siden 2008 har 12 millioner kroner vært begrunnet med Sametingets viktige rolle i arbeidet med samiske språk. Jeg er tilfreds med at Sametinget tilføres ytterligere 1 million kroner til dette arbeidet for 2012, sier statsråd Rigmor Aasrud.</p>
<p>Regjeringen har i sitt budsjettforslag for 2012 foreslått en bevilgning på 5,246 millioner kroner til Divvun-prosjektet, 1 million kroner til Sametingets arbeid med informasjon overfor samisk ungdom og arbeid med samiske språk og 9,446 millioner kroner til tilskuddsordningen for styrking av samisk språk. Divvun har blant annet utviklet stavekontroll og korrekturprogram for nord-, lule- og sørsamisk og digitale pedagogiske verktøy. Moderne språkteknologi er en forutsetning for at samiske språk skal kunne overleve som bruksspråk i dagens samfunn. 2012 er det første året med full drift av Divvun ved Universitetet i Tromsø.</p>
<p>For 2012 foreslås det bevilgninger på 233,650 millioner kroner til Sametinget over Fornyings-, administrasjons- og kirkedepartementets budsjett. I tillegg kommer den årlige avkastningen fra Samefolkets fond.</p>
<p>Over Kulturdepartementets budsjett foreslås det bevilget 70,4 millioner kroner til Sametinget til kulturformål for 2012, en økning på 3 millioner kroner fra 2011. Bevilgningen til Sametinget til kulturformål er dermed økt med over 38 millioner kroner siden 2005.</p>
<p>Det er også foreslått et tilskudd til samiske aviser på 23,4 millioner kroner. Tilskuddet går til produksjon av samiske aviser og til produksjon av avissider på lulesamisk og sørsamisk. Siden 2005 er støtten til samiske aviser økt med over 10 millioner kroner.</p>
<p>Over Fornyings-, administrasjons- og kirkedepartementets budsjett vil det i 2011 bli satt av 600 0000 kroner til flyttingen av sekretariatet til Samisk Kirkeråd fra Oslo til Tromsø. I 2012 vil det bli tildelt 400 000 kroner til formålet.</p>
<p>Regjeringen foreslår en bevilgning på 30 millioner kroner til Saemien Sijte over Fornyings-, administrasjons- og kirkedepartementets budsjett.</p>
<list><p type="listitem"><em type="italic">Særskilt vedlegg: </em>Bevilgninger til samiske formål i statsbudsjettet 2012 (PDF) </p>
</list></body></document>
