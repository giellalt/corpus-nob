<document xml:lang="nob" id="no_id"><header><title>Ođđa sámi ofelaččat  - regjeringen.no</title><genre code="admin"/><author><person firstname="" lastname="Arbeidsdepartementet" sex="unknown" born="" nationality=""/></author><year>2009</year><publChannel><publication><publisher>regjeringen.no</publisher></publication></publChannel><wordcount>249</wordcount><conversion_status type="standard"/><availability><free/></availability><submitter name="" email="divvun@samediggi.no"/><origFileName>http://regjeringen.no/nb/dep/ad/pressesenter/pressemeldinger/2009/nye-samiske-veivisere-.html?id=570867</origFileName><parallel_text xml:lang="sme" location="oa-sami-ofelaat-_id_570867.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision: 154948 $; </version></header><body><p>Nye samiske veivisere - regjeringen.no</p>
<p><em type="italic">Tre nye samiske veivisere fra nord-, sør- og pitesamisk område ble i dag presentert på Skiippagurrafestivalen i Tana i Finnmark. </em></p>
<p>Statssekretær Raimo Valle presenterer de nye veiviserne, fra venstre: Sigrid Marie Fjellheim Danielsen, Gry Helen Sivertsen og Máret Henriksen.</p>
<p>- Kunnskap om samiske språk, samisk kultur og samfunnsforhold skaper positive holdninger til det samiske. Veiviserne gjør en viktig jobb og når frem til mange ungdommer med sitt budskap, sier statssekretær Raimo Valle.</p>
<p>De tre nye veiviserne er Sigrid Marie Fjellheim Danielsen, 22 år fra Røros, Gry Helen Sivertsen, 24 år fra Tollå i Beiarn kommune og Maret Henriksen, 19 år fra Kautokeino. Disse får som oppgave å reise til videregående skoler over hele landet for å spre kunnskap om samiske forhold og fortelle om hvordan de opplever å være unge samer i dag.</p>
<p>Årets veiviserkull er det sjette siden prosjektet startet i 2004. Veiviserne får opplæring på Samisk høgskole, og høgskolen er ansvarlig for prosjektet. Evalueringen av prosjektet i 2007 viste at de elevene som hadde hatt besøk av veiviserne opplevde dette møtet som veldig lærerikt. Veiviserprosjektet ble gjort til et fast tiltak på statsbudsjettet i 2008.</p>
<p>- Vi er kjent med at Samisk høgskole arbeider for å utvide prosjektet til et fellesnordisk prosjekt. En felles satsing på informasjon om samiske forhold overfor befolkningen i Norge og Sverige kan være av stor betydning for å styrke synligheten og den allmenne bevisstheten om samisk språk, kultur og samfunnsliv i begge land, sier statssekretær Raimo Valle.</p>
</body></document>