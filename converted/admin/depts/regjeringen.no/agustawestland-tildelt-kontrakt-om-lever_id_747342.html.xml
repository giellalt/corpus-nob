<document xml:lang="nob" id="no_id"><header><title>AgustaWestland lea ožžon fálaldaga skáhput ođđa gádjunhelikopteriid - regjeringen.no</title><genre code="admin"/><author><person firstname="" lastname="Justis- og beredskapsdepartementet" sex="unknown" born="" nationality=""/></author><year>2013</year><publChannel><publication><publisher>regjeringen.no</publisher></publication></publChannel><wordcount>205</wordcount><conversion_status type="standard"/><availability><free/></availability><submitter name="" email="divvun@samediggi.no"/><multilingual/><origFileName>http://regjeringen.no/nb/dep/jd/pressesenter/pressemeldinger/20131/agustawestland-tildelt-kontrakt-om-lever.html?id=747342</origFileName><parallel_text xml:lang="eng" location="agustawestland-awarded-contract_id_747342.html"/><parallel_text xml:lang="sme" location="agustawestland-lea-oon-falaldaga-skahput_id_747342.html"/><metadata><uncomplete/></metadata><version>XSLtemplate $Revision: 64438 $; file-specific xsl  Revision; common.xsl  $Revision$; </version></header><body><p>AgustaWestland tildelt kontrakt om levering av nye redningshelikoptre - regjeringen.no</p>
<p><em type="italic">AgustaWestland er i dag tildelt kontrakt om levering av 16 nye redningshelikoptre til Norge. Kontrakten vil sørge for en betydelig styrking av den offentlige redningstjenesten, og sikre god beredskap i hele landet. </em></p>
<p>- Jeg er svært fornøyd med at vi innen kort tid vil signere kontrakt med AgustaWestland. Dette vil innebære større trygghet for alle dem som ferdes på havet, langs kysten og i vanskelig tilgjengelige områder rundt om i hele landet, sier justis- og beredskapsminister Anders Anundsen.</p>
<p>De nye helikoptrene vil kunne ta flere redningsoppdrag, være merkbart raskere, og nå vesentlig lengre enn i dag. Søkeegenskaper og mulighet for medisinsk behandling vil også vesentlig forbedres.</p>
<p>AgustaWestlands kandidat AW 101 er den som samlet sett best oppfyller kravene som settes til Norges fremtidige redningshelikopter. 7. november 2013 ga Regjeringen Justis- og beredskapsdepartementet fullmakt til å sluttføre arbeidet med å få på plass kontrakt om nye redningshelikoptre.</p>
<p>Anskaffelsen startet 21. oktober 2011 med kunngjøringen av prekvalifisering. Tilbudsdokumentene ble frigjort 12. juli 2012 og tilbud ble mottatt fra fire tilbydere 18. desember samme år. Intensjonen er å signere kontrakt med AgustaWestland etter at en klagefrist på fjorten dager har utløpt.</p>
<p>Les mer om anskaffelsesprosessen for nye redningshelikoptre</p>
</body></document>
