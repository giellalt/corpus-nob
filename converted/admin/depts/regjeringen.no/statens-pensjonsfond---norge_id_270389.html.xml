<document xml:lang="nob" id="no_id"><header><title>Stáhta penšunfoanda - Norga - regjeringen.no</title><genre code="admin"/><author><person firstname="" lastname="Finansdepartementet" sex="unknown" born="" nationality=""/></author><year>2006</year><publChannel><publication><publisher>regjeringen.no</publisher></publication></publChannel><wordcount>582</wordcount><conversion_status type="standard"/><availability><free/></availability><submitter name="" email="divvun@samediggi.no"/><origFileName>http://regjeringen.no/nb/dep/fin/dep/underliggende_etater/statens-pensjonsfond---norge.html?id=270389</origFileName><parallel_text xml:lang="eng" location="national-insurance-scheme-fund_id_270389.html"/><parallel_text xml:lang="nno" location="folketrygdfondet_id_270389.html"/><parallel_text xml:lang="sme" location="stahta-penunfoanda---norga_id_270389.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p>Folketrygdfondet - regjeringen.no</p>
<p>Folketrygdfondet forvalter Statens pensjonsfond Norge (SPN) og Statens obligasjonfond på oppdrag fra Finansdepartementet. Grunnkapitalen i SPN stammer fra overskudd på trygderegnskapene fram til slutten av 1970-tallet. Midlene plasseres i hovedsak i noterte norske verdipapirer etter regler fastsatt av Finansdepartementet. Avkastningen overføres ikke til statskassen, men legges løpende til SPN. Statens obligasjonsfond ble etablert som et midlertidig tiltak i 2009 for å bidra til økt likviditet i det norske obligasjonsmkarkedet. Det forvaltes etter regler fastsatt av Finansdepartementet.</p>
<p><em type="bold">Litt mer om Folketrygdfondet </em>Folketrygdfondets virksomheten er regulert ved et reglement fastsatt av Stortinget 20. juni 1997. I Ot.prp. nr. 2 (2005 – 2006) Om lov om Statens pensjonsfond ble det varslet at Finansdepartementet ville erstatte reglementet med retningslinjer for forvaltningen av Pensjonsfondet – Norge fastsatt i egen forskrift. Det vil gi et mer ensartet system for fastsetting av retningslinjene for uten- og innenlandsdelen av Statens pensjonsfond. Utkast til forskrift ble lagt fram for Stortinget i Revidert nasjonalbudsjett 2006, jf. St.meld.nr.2 (2005-2006). Departementet legger opp til at forskriften for Folketrygdfondets forvaltning av Statens pensjonsfond – Norge trer i kraft fra 1. januar 2007. </p>
<p>Folketrygdfondet forvaltet 191,3 mrd. kroner ved utgangen av 2005. Markedsverdien av renteplasseringene var 140,7 mrd. kroner. Av dette var 112,3 mrd. kroner plassert i stats- og statsgaranterte verdipapirer, hvorav 108,1 mrd. kroner var plassert som kontolån til staten. 28,5 mrd. kroner var plassert i private og kommunale obligasjoner og sertifikater. Fondet hadde ved utgangen av 2005 en urealisert kursgevinst på de rentebærende papirene på 7,2 mrd. kroner.</p>
<p>Markedsverdien av egenkapitalplasseringene til Folketrygdfondet var ved årsskiftet 50,6 mrd. kroner, hvorav 41,9 mrd. kroner inngikk i den norske aksjeporteføljen. Plasseringene i den norske aksjeporteføljen var fordelt på 40 selskaper, mens investeringene i Danmark, Finland og Sverige var fordelt på 31 selskaper. Fondet hadde en urealisert kursgevinst fra egenkapitalplasseringene på 22,8 mrd. kroner.</p>
<p>Resultatet til Folketrygdfondet (medregnet endringer i urealiserte gevinster) var på 15 861 mill. kroner i 2005. Det svarer til en verdijustert avkastningsrate av samlet kapital på 9,0 pst. Tilsvarende avkastning i 2004 var 10,6 pst. Avkastningen av renteplasseringene var 2,8 pst. i 2005, mens avkastningen av norske aksjer og grunnfondsbevis var 31,9 pst. Avkastning av aksjeplasseringer i resten av Norden var 25,1 pst. Aksjeavkastningen i Norge i 2005 var 8,6 prosentpoeng lavere enn avkastningen til referanseporteføljen for aksjeinvesteringer, som Folketrygdfondets styre har valgt skal være hovedindeksen på Oslo Børs. Renteporteføljen hadde i samme periode en mindreavkastning på 0,9 pst. sammenliknet med referanseporteføljen, mens aksjeinvesteringene i øvrige nordiske land i 2005 ga en meravkastning på 0,6 prosentpoeng i forhold til referanseporteføljen som styret har satt til å være FTSE NOREX 30. Indeksen inneholder de 30 største og mest likvide selskapene i Norden. De norske selskapene som inngår er tatt ut ved beregningen av fondets referanseportefølje.</p>
<p>I femårsperioden fra 2001 til 2005 har gjennomsnittlig årlig avkastning vært 8,2 pst. for totalporteføljen, noe som er 0,8 prosentpoeng lavere enn avkastningen for referanseporteføljen. Den norske aksjeporteføljen har i samme periode hatt en gjennomsnittlig årlig avkastning på 11,7 pst., noe som er 0,7 prosentpoeng høyere enn referanseporteføljen. Renteporteføljen hadde med en gjennomsnittlig årlig avkastning på 6,8 pst. i perioden årlig mindreavkastning på 0,9 pst. i forhold til referanseporteføljen, mens aksjeinvesteringene i øvrige nordiske land ga en gjennomsnittlig avkastning på 2,1 pst. i årene 2001 – 2005, som er på linje med referanseporteføljen. Den norske aksjeporteføljen til Folketrygdfondet har over de siste fem årene hatt en relativ volatilitet i forhold til referanseporteføljen på 3,8 prosentpoeng.</p>
<p>Resultatene av Folketrygdfondets forvaltning er nærmere omtalt i Finansmarknadsmeldinga 2009 .</p>
</body></document>
