<document xml:lang="nob" id="no_id"><header><title>Sámi álbmotbeaivi, guovvamánu 6. b. 2014 - regjeringen.no</title><genre code="admin"/><author><person firstname="" lastname="Landbruks- og matdepartementet" sex="unknown" born="" nationality=""/></author><year>2014</year><publChannel><publication><publisher>regjeringen.no</publisher></publication></publChannel><wordcount>689</wordcount><conversion_status type="standard"/><availability><free/></availability><submitter name="" email="divvun@samediggi.no"/><multilingual/><origFileName>http://regjeringen.no/nb/dep/lmd/aktuelt/taler_artikler/taler-og-artikler-av-landbruks--og-matmi/2014/samefolkets-dag-6-februar-2014.html?id=750519</origFileName><parallel_text xml:lang="sme" location="sami-albmotbeaivi-guovvamanu-6-b-2014_id_750519.html"/><metadata><uncomplete/></metadata><version>XSLtemplate $Revision: 64438 $; file-specific xsl  Revision; common.xsl  $Revision$; </version></header>
<body>
<p>Samefolkets dag 6. februar 2014 - regjeringen.no</p>
<p>Samefolkets dag er en viktig dag. Det er også dagen for å markere den samiske reindriften – en viktig næring og kulturbærer!</p>
<p>For å sikre en bærekratig reindrift må det arbeides aktivt på en rekke områder hvor både en tilpassing av reintallet til beitegrunnlaget og en reduksjon av tap til rovvilt er sentralt. Men på sikt vil det være sikring og tilgang til arealene som avgjør om man når de mål som er satt.</p>
<p>Enkelte distrikt i Finnmark har betydelige utfordringer knyttet til ressurssituasjon, hvor et for stort beitetrykk gir konflikter, svak økonomi og bidrar til et dårlig omdømme. I en slik situasjon er det viktig å huske på at der hvor utfordringene tilsynelatende er uløselige, kan disse i seg selv føre til noe positivt. Utfordringer kan representere et vendepunkt der bestemte handlingsvalg og nye perspektiver kan være veien til noe nytt og bedre.</p>
<p>Blant eksemplene på dette er reindriften i Rørosområdet, som gjennom mange år har vist at et beitetrykk som er tilpasset ressursgrunnlaget gir god økonomiske avkastning. Men også i Finnmark har man sett en positiv utvikling i flere distrikter der reineiere har redusert sitt reintall, med god lønnsomhet og mindre tap som resultat.</p>
<p>Nordmenn har de siste årene vært på en enestående oppdagelsesferd i retter og råvarer. Kvalitet og historien bak produktene har blitt mer viktig for forbrukerne. Som matminister synes jeg det er spennende at vi har utviklet oss til å bli mer kvalitetsbevisst og en matglad nasjon. Innenfor mangfoldet av mat og matopplevelser har reinkjøttet en naturlig plass. Hva er det som gjør reinkjøttet så spesielt, og hvorfor har reinkjøttet flere fortrinn i konkurransen om forbrukerne?</p>
<p>Reinkjøttet er smaken av vidda, fordi dyrene beiter i villmark, følger årstidsvariasjonene og preges av omgivelsene. Naturen, og dyrenes beiter er grunnlaget og bakteppet for de gode assosiasjonene vi har som naturelskende konsumenter og innkjøpere. I tillegg er reinsdyrkjøttet sunt. Reindriftens kvinner og menn, heltene på vidda, er uløselig forbundet med assosiasjonene knyttet til måltidet basert på norsk reinsdyrkjøtt. Den samiske kulturen er levende og gir opplevelsen ytterligere verdi fordi samene følger flokken gjennom sine 8 årstider fra krevende beitesesong vinterstid, flytting og kalvingen på våren, frodige sommerbeiter til høst, brunst og slaktetid.</p>
<p>Som nevnt har reindriften et unikt utgangspunkt og mange fortrinn. Etterspørselen etter reinsdyrkjøtt er god og fortsatt økende. Dette har også en positiv innvirkning på produsentprisen. Forbrukerene ønsker reinkjøtt, og det er interessant å merke seg at det er blant de unge at forbruket av reinkjøtt øker mest. Med andre ord er utsiktene i reinkjøttmarkedet svært lyse.</p>
<p>Markedsutvalget for reindyrkjøtt har i samarbeid med Reinprogammet også i år valgt å benytte 6. februar til å profilere reindriften og reinsdyrkjøttet i Mathallen, Vulkan, i Oslo. Gjennom dagen og ut uken legges det opp til en rekke aktiviteter. Dette er en unik mulighet for publikum til å bli bedre kjent med reindriften og kjøpe produkter fra noen av de fremste reinkjøttbedriftene vi har i landet.</p>
<p>Reindrift har potensial til å øke verdiskapingen til et nivå som er langt høyere enn i dag. Det handler om å gripe mulighetene og skape sin egen suksesshistorie. Bare tenk på de muligheter som ligger i reinkjøttet, reiseliv og formidling av reindriftssamisk kultur og levesett. Reindriften er også en en unik arena for læring og omsorg der flere generasjoner reineieren kan utøve en næring og kultur i fellesskap. Det handler om utvikling av levedyktige virksomheter, bygd på egen solid kunnskap og erfaring, og som leverer kavlietsprodukter som markedet etterspør.</p>
<p>Jeg vil si at jeg er optimist i forhold til reindriften. Reindriften er i en unik situasjon hvor potensialet for etterspørsel er langt større enn potensialet for produksjon. I dette ligger det store muligheter for økt verdiskaping. Mitt mål som landbruks- og matminister er å bidra til at reindriften får utnyttet det potensialet som ligger i næringen. For å få dette til, vil jeg legge til rette for en bærekraftig reindrift, som gjennom en tilpasset bruk av naturressursene gir muligheter for god næringsdrift for den enkelte, et godt omdømme og derigjennom livskraftige reindriftssamiske samfunn.</p>
<p type="title" xml:lang="nno">Læhkoeh biejjine – Vuorbbe biejvijn – Lihkku beivviin – Gratulerer med dagen!</p>
</body></document>
