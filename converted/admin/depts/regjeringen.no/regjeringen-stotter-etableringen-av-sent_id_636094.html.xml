<document xml:lang="nob" id="no_id">
  <header>
    <title>Ráđđehus doarju gilvopolitihka guovddáža ásaheami Bergenii - regjeringen.no</title>
    <genre code="admin"/>
    <author>
      <person firstname="" lastname="Fornyings-, administrasjons- og kirkedepartementet" sex="unknown" born="" nationality=""/>
    </author>
    <year>2011</year>
    <publChannel>
      <publication>
        <publisher>regjeringen.no</publisher>
      </publication>
    </publChannel>
    <wordcount>259</wordcount>
    <conversion_status type="standard"/>
    <availability>
      <free/>
    </availability>
    <submitter name="" email="divvun@samediggi.no"/>
    <origFileName>http://regjeringen.no/nb/dep/fad/pressesenter/pressemeldinger/2011/regjeringen-stotter-etableringen-av-sent.html?id=636094</origFileName>
    <parallel_text xml:lang="sme" location="raehus-doarju-gilvopolitihka-guovddaa-asaheami-bergenii_id_636094.html"/>
    <metadata>
      <uncomplete/>
    </metadata>
    <version>XSLtemplate $Revision: 34357 $; file-specific xsl  Revision; common.xsl  $Revision: 154948 $; </version>
  </header>
  <body>
    <p>Regjeringen støtter etableringen av Senter for konkurransepolitikk i Bergen - regjeringen.no</p>
    <p>
      <em type="italic">- Vi støtter oppstarten av et nasjonalt senter for konkurransepolitikk i Bergen. Forutsetningene for å bygge opp et slik nasjonalt senter i Bergen er svært gode. Byen har et omfattende akademisk miljø med interesse for og kunnskaper om konkurranseøkonomi og konkurranserett, sier fornyingsminister Rigmor Aasrud. </em>
    </p>
    <p>Fornyings-, administrasjons- og kirkedepartementet støtter oppstarten av senteret med 500.000 kroner.</p>
    <p>Planene om å etablere et nasjonalt senter for konkurransepolitikk ble lansert av konkurransedirektør Knut Eggum Johansen under et seminar torsdag 17. mars. Senteret skal etableres av Konkurransetilsynet i samarbeid med Universitetet i Bergen (UiB) og Norges Handelshøyskole (NHH).</p>
    <p>- Vår ambisjon er å gjøre Bergen til en hovedstad for konkurransepolitikk – ikke bare i Norge, men i Norden og på sikt kanskje også i Europa, sier konkurransedirektør Knut Eggum Johansen.</p>
    <p>Etableringen av senteret vil bidra til mer tverrfaglighet og samarbeid: - Konkurransepolitikk er tverrfaglig, og det er viktig å sikre samspillet mellom fagfeltene juss og økonomi. Det nye senteret skal bygge videre på kompetansen som allerede finnes ved UiB, NHH og Konkurransetilsynet, sier Eggum Johansen.</p>
    <p>Bergen Centre for Competition Law and Economics (BECCLE) skal blant annet samle de faste faglige ansatte ved UiB og NHH, postdocs og doktorgradsstipendiater som jobber med konkurransepolitiske spørsmål i ett miljø. Senteret skal spille en aktiv rolle både i forskning og undervisning og ved å arrangere seminarer og konferanser innen fagfeltet konkurransepolitikk.</p>
    <p>Nyheten om senteret ble sluppet på et seminar arrangert av Konkurransetilsynet i forbindelse med at Knut Eggum Johansen slutter som konkurransedirektør ved utgangen av mars.</p>
  </body>
</document>
