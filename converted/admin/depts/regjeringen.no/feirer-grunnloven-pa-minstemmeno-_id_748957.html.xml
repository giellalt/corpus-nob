<document xml:lang="nob" id="no_id">
  <header>
    <title>Ávvudit Vuođđolága neahttasajiin minstemme.no - regjeringen.no</title>
    <genre code="admin"/>
    <author>
      <person firstname="" lastname="Kunnskapsdepartementet" sex="unknown" born="" nationality=""/>
    </author>
    <year>2014</year>
    <publChannel>
      <publication>
        <publisher>regjeringen.no</publisher>
      </publication>
    </publChannel>
    <wordcount>410</wordcount>
    <conversion_status type="standard"/>
    <availability>
      <free/>
    </availability>
    <submitter name="" email="divvun@samediggi.no"/>
    <multilingual/>
    <origFileName>http://regjeringen.no/nb/dep/kd/aktuelt/nyheter/2024/feirer-grunnloven-pa-minstemmeno-.html?id=748957</origFileName>
    <parallel_text xml:lang="sme" location="avvudit-vuoolaga-neahttasajiin-minstemme_id_748957.html"/>
    <metadata>
      <uncomplete/>
    </metadata>
    <version>XSLtemplate $Revision: 64438 $; file-specific xsl  Revision; common.xsl  $Revision: 154948 $; </version>
  </header>
  <body>
    <p>Feirer Grunnloven på minstemme.no - regjeringen.no</p>
    <p type="title">Det er snart 200 år siden vi fikk vår grunnlov, og det skal feires landet rundt i 2014. Nettstedet minstemme.no blir sentralt i denne markeringen for barn og unge.</p>
    <p>– Grunnlovsjubileet gir en unik anledning til å få en debatt om fremtidens demokrati og hvilken rolle Grunnloven skal spille i tiden som kommer. Det er viktig at barn og unge engasjerer seg – og blir hørt, sier kunnskapsminister Torbjørn Røe Isaksen.</p>
    <p>Kunnskapsdepartementets bidrag til grunnlovsjubileet er 40 millioner kroner til forskning om Grunnlovens betydning for Norge – og utvikling av nettstedet minstemme.no for barn og unge.</p>
    <p>
      <em type="italic">Yngstemann på Eidsvoll </em>
    </p>
    <p>Tenk deg at du er 17 år gammel og får være med på å vedta Grunnloven. På minstemme.no kan du lese om offiseren Thomas Konow, som var den aller yngste av eidsvollsmennene.</p>
    <p>– Minstemme.no er et veldig spennende nettsted rettet inn mot skoler og barnehager, men det er ingen øvre aldersgrense. Her finner du alt om 1814 og den norske grunnloven, sier Røe Isaksen.</p>
    <p>Torsdag 9. januar deltok kunnskapsministeren på relanseringen av nettstedet minstemme.no på Stortinget. Elever fra Tromstun ungdomsskole i Tromsø viste hvordan de bruker minstemme.no.</p>
    <p>– Vi håper at mange skoler og barnehager vil bruke nettstedet i forbindelse med grunnlovsjubileet, sier kunnskapsministeren.</p>
    <p xml:lang="fin">
      <em type="italic">Vant konkurransen <span type="quote" xml:lang="dan">«Hør min stemme»</span> </em>
    </p>
    <p>Nujan Hussein (12) fra Strømmen skole i Arendal vant konkurransen <span type="quote" xml:lang="dan">«Hør min stemme»</span>, som minstemme.no og grunnlovsjubileet arrangerte under Arendalsuka i fjor sommer. Hun leste opp sitt vinnerbidrag for kunnskapsministeren og de andre fremmøtte.</p>
    <p>
      <span type="quote">«Man må tro på seg selv. Det som er viktigst for meg i Norge er at Norge er et demokratisk land. Den som har skrevet ‘Ja! Vi elsker dette landet’ har helt rett. Jeg synes at Norge skal feire sin dag hele tida. Jeg gratulerer Norge med sine 200 år.»</span>
    </p>
    <list>
      <p type="listitem">Les flere innlegg fra barn og unge</p>
    </list>
    <p>Stortingspresident Olemic Thommessen presenterte det offisielle programmet for grunnlovsjubileet.</p>
    <p>– Jeg er glad for at det er planlagt så mange aktiviteter for barn og unge, på deres egne premisser. De er bærerne av fremtidens norske demokrati, og Grunnloven er fundamentet for dette demokratiet, sier stortingspresidenten, som leder Hovedkomiteen for Grunnlovens 200-årsjubileum.</p>
    <list>
      <p type="listitem" xml:lang="nno">Les mer om jubileet</p>
    </list>
    <p xml:lang="nno">
      <em type="italic">Fakta: </em>
    </p>
    <p>Minstemme.no er et nettsted for skoler og barnehager om demokrati og deltakelse. Her finner elever og lærere oppgaver, quizer, filmer og digitale fortellinger om valg, demokrati, og makt. Nettstedet er utviklet av Senter for IKT i utdanningen og ble lansert første gang 5. mars 2013 i forbindelse med stemmerettsjubileet.</p>
  </body>
</document>
