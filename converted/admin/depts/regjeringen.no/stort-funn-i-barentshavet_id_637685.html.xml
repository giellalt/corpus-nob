<document xml:lang="nob" id="no_id"><header><title>Stuora petroleagávnnus Barentsábis - regjeringen.no</title><genre code="admin"/><author><person firstname="" lastname="Olje- og energidepartementet" sex="unknown" born="" nationality=""/></author><year>2011</year><publChannel><publication><publisher>regjeringen.no</publisher></publication></publChannel><wordcount>295</wordcount><conversion_status type="standard"/><availability><free/></availability><submitter name="" email="divvun@samediggi.no"/><origFileName>http://regjeringen.no/nb/dep/oed/pressesenter/pressemeldinger/2011/stort-funn-i-barentshavet.html?id=637685</origFileName><parallel_text xml:lang="sme" location="stuora-petroleagavnnus-barentsabis_id_637685.html"/><metadata><uncomplete/></metadata><version>XSLtemplate $Revision: 34357 $; file-specific xsl  Revision; common.xsl  $Revision: 154948 $; </version></header><body><p>Stort funn i Barentshavet - regjeringen.no</p>
<p><em type="italic">Operatøren Statoil har, sammen med partnerne ENI og Petoro, gjort funn i undersøkelsesbrønnen Skrugard nordvest for Hammerfest. Dette er det største funnet i Barentshavet siden Goliat ble funnet i år 2000. </em></p>
<p>Foreløpige ressurstall fra operatøren viser mellom 150 og 250 millioner fat utvinnbare oljeekvivalenter, med et potensial på ytterligere 250 millioner fat. Til sammen inntil 500 millioner fat.</p>
<p><em type="italic">- Dette er et stort løft for petroleumsvirksomheten i Barentshavet. Funn av denne størrelsen viser at det fortsatt er et stort potensial på norsk sokkel. Funn som kan løfte ny infrastruktur er spesielt viktige for å sikre kontinuitet i investerings- og aktivitetsnivået i nord, sier olje- og energiminister Ola Borten Moe. </em></p>
<p>Funnet er gjort i utvinningstillatelse 532, om lag 100 km fra Snøhvitfeltet. Utvinningstillatelsen ble tildelt av regjeringen i 2009 som del av 20. konsesjonsrunde. Hvis ressurstallene bekreftes, er funnet stort nok til at en egen utbygging er sannsynlig.</p>
<p type="listitem">I Barentshavet er det nå stor aktivitet i alle faser:</p>
<p type="listitem">Snøhvit er i drift og en videreutvikling er under vurdering</p>
<p type="listitem">Goliat er under utbygging</p>
<p type="listitem">En rekke letebrønner skal bores i 2011 og 2012</p>
<p type="listitem">Det er stor interesse for Barentshavet i både TFO og de nummererte konsesjonsrundene</p>
<p type="listitem">Gjennom forvaltningsplanen for Barentshavet og Lofoten er nytt areal gjort tilgjengelig for framtidige tildelinger</p>
<p type="listitem">En åpningsprosess for sørlige del av det tidligere omstridte området mot Russland er besluttet</p>
<p><em type="italic">- Med dette funnet er det manglende elementet i hele kjeden som er nødvendig for å få til en langsiktig videreutvikling av Barentshavet som petroleumsprovins på plass. Min ambisjon er at vi sammen skal utnytte disse mulighetene til å skape gode arbeidsplasser i Nord-Norge og dermed styrke regionen. Vi står foran noen utrolig spennende år for Norge generelt og Nord-Norge spesielt, sier Ola Borten Moe. </em></p>
<p>Kart (Oljedirektoratet) .</p>
</body></document>