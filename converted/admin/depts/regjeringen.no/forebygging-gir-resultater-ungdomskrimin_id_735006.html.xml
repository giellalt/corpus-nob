<document xml:lang="nob" id="no_id"><header><title>Heerredimmie illedahkh vadta: Noerekrimininaliteete vaanene - regjeringen.no</title><genre code="admin"/><author><person firstname="" lastname="Justis- og beredskapsdepartementet" sex="unknown" born="" nationality=""/></author><year>2013</year><publChannel><publication><publisher>regjeringen.no</publisher></publication></publChannel><wordcount>436</wordcount><conversion_status type="standard"/><availability><free/></availability><submitter name="" email="divvun@samediggi.no"/><multilingual/><origFileName>http://regjeringen.no/nb/dep/jd/pressesenter/pressemeldinger/20131/forebygging-gir-resultater-ungdomskrimin.html?id=735006</origFileName><parallel_text xml:lang="sme" location="heerredimmie-illedahkh-vadta-noerekrimin_id_735006.html"/><metadata><uncomplete/></metadata><version>XSLtemplate $Revision: 64438 $; file-specific xsl  Revision; common.xsl  $Revision$; </version></header><body><p>Forebygging gir resultater: Ungdomskriminaliteten går ned - regjeringen.no</p>
<p><em type="italic">Ungdomskriminaliteten har på ti år falt med 25 prosent. – Regjeringen har over lang tid jobbet målrettet med å forebygge mot kriminalitet blant barn og unge. Arbeidet har gitt resultater. I dag legger vi frem en ny handlingsplan, blant annet for å følge opp ofrene på en enda bedre måte, sier justis- og beredskapsminister Grete Faremo. </em></p>
<p xml:lang="nno">Les Handlingsplan for forebygging av kriminalitet (pdf, 1 mb)</p>
<p>Den nye handlingsplanen for å forebygge kriminalitet er spesielt rettet mot barn og unge. Regjeringen vil blant annet styrke politirådene i kommunene, øke kunnskapen om forebygging og gi unge lovbrytere bedre oppfølging.</p>
<p type="title">Tidlig innsats</p>
<p>Regjeringen vil styrke bekymringssamtalen – politiets første samtale med ungdom som har eller kan ha begått et lovbrudd – som forebyggende verktøy i politiet.</p>
<p>– Vi ser at bekymringssamtalen virker. Derfor vil vi etablere et pilotprosjekt i Oslo der den samme tilnærmingen tas i bruk for å følge opp de unge kriminalitetsofrene. God oppfølging er avgjørende for å forhindre at ungdommene gjentatte ganger blir ofre for kriminalitet eller begynner å begå kriminelle handlinger selv, sier Faremo.</p>
<p>Pilotprosjektet innebærer at alle politistasjoner i Oslo innfører oppfølgingsmodellen <em type="italic">Trygghetsprogrammet </em>, som kun har vært benyttet ved Manglerud tidligere. </p>
<p type="title">Lære av beste praksis</p>
<p>Politianalysen (NOU 2013:9) viser at det mangler mekanismer i politiet for å lære av hverandre på tvers av distriktsgrenser.</p>
<p>– Regjeringen vil nå satse mer på kunnskap om forebygging både gjennom politiutdanningen og gjennom utveksling av erfaringer om beste praksis, sier Faremo.</p>
<p>Arbeidet med kriminalitetsanalyser i politiet skal forsterkes både nasjonalt og lokalt. En nasjonal analyse av barne- og ungdomskriminaliteten i Norge skal offentliggjøres hvert år.</p>
<p type="title">Mer samarbeid</p>
<p>Det kriminalitetsforebyggende samarbeidet mellom politi og kommune i politiråd skal videreutvikles og styrkes.</p>
<p>– For å få mer kunnskap om hva som virker skal det gjennomføres en forskningsbasert evaluering av samarbeidet. Gjennom en egen tilskuddsordning vil vi stimulere til kriminalitetsforebyggende tiltak i regi av frivillige organisasjoner og private aktører, sier Faremo.</p>
<p type="title" xml:lang="dan">Ungdomsstraff</p>
<p>Målet er at barn ikke skal sitte i fengsel. Alternative reaksjonsformer skal benyttes så langt dette er mulig. Regjeringen arbeider nå med ikrafttredelsen av <em type="italic">ungdomsstraff </em>som en alternativ, tilpasset reaksjon overfor mindreårige som begår alvorlig kriminalitet. </p>
<p>– Vi vurderer også en ny alternativ reaksjon kalt <em type="italic">ungdomsoppfølging </em>. Reaksjonen vil kunne bidra til å etablere en sammenhengende kjede av alternative strafferettslige reaksjoner for mindreårige lovbrytere, sier Faremo. </p>
<p>Handlingsplanen inneholder 31 tiltak og er utarbeidet av Justis- og beredskapsdepartementet i samarbeid med seks andre departement. Det er også tiltak på rusfeltet, innsats mot mobbing, tiltak for å sikre gjennomføring av videregående skole og oppfølging av unge i overgangen mellom utdanning og arbeid.</p>
</body></document>
