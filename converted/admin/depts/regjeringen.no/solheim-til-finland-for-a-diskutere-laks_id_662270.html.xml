<document xml:lang="nob" id="no_id"><header><title>Ođđa šiehtadallamat Deanučázádaga guolásteami hárrái  - regjeringen.no</title><genre code="admin"/><author><person firstname="" lastname="Miljøverndepartementet" sex="unknown" born="" nationality=""/></author><year>2011</year><publChannel><publication><publisher>regjeringen.no</publisher></publication></publChannel><wordcount>294</wordcount><conversion_status type="standard"/><availability><free/></availability><submitter name="" email="divvun@samediggi.no"/><multilingual><language xml:lang="nob"/></multilingual><origFileName>http://regjeringen.no/nb/dep/md/aktuelt/nyheter/2011/solheim-til-finland-for-a-diskutere-laks.html?id=662270</origFileName><parallel_text xml:lang="sme" location="oa-iehtadallamat-deanuazadaga-guolasteam_id_662270.html"/><metadata><uncomplete/></metadata><version>XSLtemplate $Revision: 48460 $; file-specific xsl  Revision; common.xsl  $Revision: 154948 $; </version></header><body><p>Nye forhandlinger om laksefisket i Tanavassdraget - regjeringen.no</p>
<p>I et møte i Helsingfors i går ble miljø- og utviklingsminister Erik Solheim og den finske jord- og skogbruksministeren Jari Koskinen enige om å starte nye forhandlinger om forvaltningen av laksebestandene i Tanavassdraget. Tiltak som skal sikre et bærekraftig laksefiske og gjenoppbygging av svake laksebestander vil være særlig viktige.</p>
<p>Situasjonen for mange av laksebestandene i Tanavassdraget er bekymringsfull, først og fremst fordi det samlede fiskepresset er for stort. Det er derfor nødvendig å innføre nye begrensninger i fisket i en del år fremover. De kommende forhandlingene skal også legge til rette for at fisket raskt kan tilpasses endringer i bestandssituasjonen og gi laksen best mulig beskyttelse mot andre påvirkninger enn fiske. Rettighetshaverne til fisket og sametingene i Norge og Finland vil bli trukket nært inn i forhandlingene, som vil starte på nyåret.</p>
<p>– Nye begrensninger i laksefisket vil bli krevende på kort sikt Tanavassdraget kan imidlertid produsere mye mer laks enn tilfellet er i dag, og mer laks i vassdraget vil over tid være svært viktig for verdiskaping og kulturutøvelse i Tanadalen, sier miljø- og utviklingsminister Erik Solheim.</p>
<p>Det vil ta noe tid før det kan vedtas en ny avtale med Finland. Norge og Finland vil derfor vurdere å innføre noen midlertidige begrensninger i fisket allerede i 2012. Detaljene i dette vil bli drøftet nøye med rettighetshaverne.</p>
<p>Den årlige laksefangsten i Tanavassdraget er den høyeste i noe enkeltstående vassdrag i hele utbredelsesområdet til atlantisk laks. I enkelte år har Tana stått for over 20 % av all elvefangst i Europa og 50 % av all elvefangst i Norge.</p>
<p>Fisket i Tana har siden 1873 vært regulert gjennom en avtale mellom Norge og Finland. Dagens overenskomst er fra 1990, og det er denne som nå skal reforhandles. </p>
</body></document>