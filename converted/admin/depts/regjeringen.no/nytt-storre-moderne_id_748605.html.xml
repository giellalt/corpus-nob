<document xml:lang="nob" id="no_id">
  <header>
    <title>Ođđaseabbo, stuorit ja ođđaáigásaš - regjeringen.no</title>
    <genre code="admin"/>
    <author>
      <person firstname="" lastname="Kommunal- og moderniseringsdepartementet" sex="unknown" born="" nationality=""/>
    </author>
    <year>2013</year>
    <publChannel>
      <publication>
        <publisher>regjeringen.no</publisher>
      </publication>
    </publChannel>
    <wordcount>409</wordcount>
    <conversion_status type="standard"/>
    <availability>
      <free/>
    </availability>
    <submitter name="" email="divvun@samediggi.no"/>
    <multilingual/>
    <origFileName>http://regjeringen.no/nb/dep/kmd/pressesenter/pressemeldinger/2014/nytt-storre-moderne.html?id=748605</origFileName>
    <parallel_text xml:lang="eng" location="new-bigger-and-modern1_id_748605.html"/>
    <parallel_text xml:lang="nno" location="nytt-storre-og-moderne1_id_748605.html"/>
    <parallel_text xml:lang="sme" location="oaseabbo-stuorit-ja-oaaigasa1_id_748605.html"/>
    <metadata>
      <uncomplete/>
    </metadata>
    <version>XSLtemplate $Revision: 64438 $; file-specific xsl  Revision; common.xsl  $Revision: 154948 $; </version>
  </header>
  <body>
    <p>Nytt, større og moderne - regjeringen.no</p>
    <p>
      <em type="italic">Fra årsskiftet fikk Norge et nytt og større departement for modernisering og utvikling av offentlig sektor. </em>
    </p>
    <p>– Kommunal- og moderniseringsdepartementet (KMD) har store ambisjoner om å fornye, forenkle og forbedre offentlig sektor. Vi skal bidra til å rydde vei i unødig regelverk, og vi skal være spydspissen i jakten på tidstyver og ineffektive arbeidsmåter, sier kommunal- og moderniseringsminister Jan Tore Sanner.</p>
    <p>Da han gikk inn som statsråd i Solberg-regjeringen i oktober, fikk han ansvar både for Fornyings- og administrasjonsdepartementet, Kommunal- og regionaldepartementet og planavdelingen i Miljøverndepartementet.</p>
    <p>Nå er de 425 medarbeiderne samlet i ett departement under en minister.Sanner ser kraftsamlingen som naturlig og nødvendig for å realisere regjeringens ambisjoner om en offentlig sektor som fungerer bedre og gir innbyggerne raskere og bedre hjelp.</p>
    <p>Sanner minner om at to av Sundvolden-plattformens prosjekter for den nye regjeringen sorterer inn under KMD. Det ene er en mer effektiv forvaltning, det andre er å sikre kommuner som er rustet for fremtiden.</p>
    <p>– Vi vil jobbe systematisk for å skape en enklere hverdag for folk flest, enten de trenger god velferd eller effektiv forvaltning. Det er også viktig å rette oppmerksomheten mot arbeidsmåter og ledelse i forvaltningen. Vi må sikre at de dyktige medarbeiderne i stat og kommune kan bruke mer av tiden til å løse viktige arbeidsoppgaver, sier Sanner</p>
    <p>– Vi er i også gang med arbeidet for å styrke lokaldemokratiet. Det handler om sterkere lokalt selvstyre og mindre statlig detaljstyring, om å gjennomføre en kommunereform som vil gi innbyggerne bedre tjenester i dag og i fremtiden. Mer robuste kommuner kan få flere oppgaver og mer ansvar, sier statsråden.</p>
    <p>Han medgir at arbeidsoppgavene blir mange og store. – Da er det viktig å sette klare krav og tydelig mål. Vi må se de store sammenhengene og utfordre systemene hvis vi skal lykkes med å gjøre endringer som merkes i samfunnet, sier Sanner.</p>
    <p>Han minner om at regjeringen ønsker en samfunnsutvikling preget av mer tillit til enkeltmennesker, frivillige organisasjoner, lokalsamfunn og gründere.– Samfunnet skal skapes og utvikles nedenfra – ikke detaljstyres ovenfra. Det gir både mer mangfold, mindre byråkrati og større gjennomføringskraft for de store politiske prosjektene, sier statsråden.</p>
    <p>I tillegg til å samordne regjeringens moderniseringspolitikk, har KMD ansvaret for områder som plan- og bygningsloven, boligpolitikk, nasjonal IKT-politikk og digitalisering, kommuneøkonomi, valg, personvern, forvaltningspolitikk, regional- og distriktspolitikk, statlig bygg- og eiendomspolitikk, statlig arbeidsgiverpolitikk og same- og minoritetspolitikk. Departementet har også ansvar for en rekke underliggende etater og virksomheter.</p>
  </body>
</document>
