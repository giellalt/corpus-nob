<document xml:lang="nob" id="no_id"><header><title>Gulaskuddanreivve - regjeringen.no</title><genre code="admin"/><author><person firstname="" lastname="Kunnskapsdepartementet" sex="unknown" born="" nationality=""/></author><year>2009</year><publChannel><publication><publisher>regjeringen.no</publisher></publication></publChannel><wordcount>505</wordcount><conversion_status type="standard"/><availability><free/></availability><submitter name="" email="divvun@samediggi.no"/><origFileName>http://regjeringen.no/nb/dep/kd/dok/hoeringer/hoeringsdok/2009/horing--forskrift-om-rammeplan-for-samis/horingsbrev.html?id=588789</origFileName><parallel_text xml:lang="sme" location="gulaskuddanreivve_id_588789.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p>Høringsbrev - regjeringen.no</p>
<p>Saksoversikt | Høringsbrev  | Høringsinstanser | Høringsnotat | Høringsuttalelser</p>
<p type="title">HØRING – Forskrift om rammeplan for samiske grunnskolelærerutdanninger ved Samisk høgskole</p>
<p>På grunnlag av Stortingets behandling av St.meld. nr. 11 (2008-2009) <em type="italic">Læreren – rollen og utdanningen </em>og Innst. S. nr. 185 , oppnevnte Kunnskapsdepartementet et utvalg i september d.å. med mandat å utarbeide utkast til rammeplan for ny samisk lærerutdanning som skal erstatte dagens samiske lærerutdanning fra høsten 2010. Utvalget har vært sammensatt slik: Leder: Vuokko Hirvonen (professor ved Samisk høgskole) Asta Balto (førsteamanuensis ved Samisk høgskole) Jan Idar Solbakken (høgskolelektor ved Samisk høgskole) Grete Bergstrøm (høgskolelektor ved Samisk høgskole) Terje Veimo (seniorrådgiver ved Høgskolen i Nord-Trøndelag) Sonja Guttorm (rektor ved Sirbma skole, Tana kommune) Reidar Erke (enhetsleder for kultur og barnehager i Kautokeino kommune) Marit Helene Pedersen (regiondirektør NHO Finnmark) Sigrid Stångberg (Samisk parlamentarisk råd) </p>
<p>Videre har Heidi Salmi møtt som observatør fra Sametinget. Åse Gunleiksrud og Karin Helle har møtt som observatører fra Kunnskapsdepartementet. Sekretær for utvalget har vært Svein Lund, engasjert av Samisk høgskole.</p>
<p>Målet for ny grunnskolelærerutdanning er en integrert, profesjonsrettet og forskningsbasert utdanning som er attraktiv, innovativ og krevende og som har høy kvalitet. Utdanningen skal svare på grunnskolens behov for lærerkompetanse og danne et godt grunnlag for videre kompetanseutvikling i yrkesutøvelsen. Kravene stilles til grunnskoleutdanning som gis ved alle landets lærerutdanningsinstitusjoner.</p>
<p>Det heter bl.a. i mandatet til utvalget at rammeplanen skal ha forskrifts form og at den skal inneholde beskrivelser av forventet læringsutbytte. Dette skulle ta utgangspunkt i det nasjonale kvalifikasjonsrammeverket og stortingsmeldingens kompetanseområder for lærerkandidatene. Det samiske rammeplanutvalget fikk i oppgave å vurdere to hovedalternativer:</p>
<p>- La bestemmelsene som gjelder samisk lærerutdanning fremgå som særbestemmelser og eventuelle unntak i nasjonal forskrift, dvs. en felles forskrift. - En egen forskrift for samisk lærerutdanning.</p>
<p>Utvalgets tilrår å lage egen forskrift for samisk lærerutdanning. Det vises til utvalgets begrunnelse for dette, som fremkommer i vedlagte høringsnotat.</p>
<p type="listitem">Departementet sender med dette på høring utkast til forskrift for grunnskolelærerutdanning ved Samisk høgskole. Vedlagt følger utkast til forskrift samt høringsnotat. Høringsnotatet gjengir utvalgets forslag til bestemmelser, utvalgets vurderinger og departementets vurderinger. Både forskriftsutkastet og høringsnotatet er basert på Samisk rammeplanutvalg utkast, sendt til departementet 2. november 2009. Departementet har imidlertid funnet grunn til å foreta en del endringer og presiseringer i forslaget som sendes på høring. Dette gjelder bl.a.:</p>
<p type="listitem">Forskriftens virkeområde</p>
<p type="listitem">Spørsmål om undervisningsspråk</p>
<p type="listitem">Spørsmål om obligatorisk norsk i trinn 1 – 7</p>
<p type="listitem">Spørsmål om obligatorisk samisk i trinn 5 – 10</p>
<p type="listitem">Fritaksbestemmelse</p>
<p>Endringene fremgår i det vedlagte forskriftsutkastet og begrunnelsene for disse fremgår av høringsnotatet.</p>
<p>I høringsnotatet omtales kun de bestemmelsene som gjelder særskilt for samisk grunnskolelærerutdanning. Der bestemmelsene sammenfaller med utkast til nasjonal forskrift, vises det til høringsnotatet for denne.</p>
<p>Det samiske rammeplanutvalget fikk også i oppgave å samordne seg med den nasjonale prosessen for lærerutdanning når det gjelder utvikling av nasjonale retningslinjer og indikatorer. Utvalgene har frist til 20. januar 2010 med å levere nasjonale retningslinjer og indikatorer.</p>
<p>Høringsfrist er <em type="italic">mandag 8. februar 2010 </em>. Høringsuttalelser sendes Kunnskapsdepartementet på e-post </p>
<p>Med hilsen</p>
<p>Toril Johansson (e.f.)</p>
<p>ekspedisjonssjef</p>
<p>Karin Helle</p>
<p>seniorrådgiver</p>
</body></document>
