<document xml:lang="nob" id="no_id"><header><title>Dublin III čađaheapmi - regjeringen.no</title><genre code="admin"/><author><person firstname="" lastname="Justis- og beredskapsdepartementet" sex="unknown" born="" nationality=""/></author><year>2013</year><publChannel><publication><publisher>regjeringen.no</publisher></publication></publChannel><wordcount>222</wordcount><conversion_status type="standard"/><availability><free/></availability><submitter name="" email="divvun@samediggi.no"/><multilingual/><origFileName>http://regjeringen.no/nb/dep/jd/aktuelt/nyheter/2013/gjennomforing-av-dublin-iii.html?id=732766</origFileName><parallel_text xml:lang="sme" location="dublin-iii-aaheapmi_id_732766.html"/><metadata><uncomplete/></metadata><version>XSLtemplate $Revision: 64438 $; file-specific xsl  Revision; common.xsl  $Revision$; </version></header><body><p>Gjennomføring av Dublin III - regjeringen.no</p>
<p><em type="italic">Justis- og beredskapsdepartementet sender på høring forslag til lovendringer for å gjennomføre ny Dublin-forordning. Den viderefører Dublin-samarbeidet og styrker rettssikkerheten til asylsøkere. </em></p>
<p>– Dublin-samarbeidet er svært viktig for norsk asylpolitikk. De foreslåtte endringene i utlendingsloven skal sikre at Norge overholder sine forpliktelser i samarbeidet, sier statssekretær Kristin Bergersen.</p>
<p>Dublin-samarbeidet skal bidra til at asylsøkere i samarbeidslandene får søknaden sin forsvarlig behandlet, samtidig som man unngår at flere land behandler samme søknad. Den 12. juni i år vedtok EU ny Dublin-forordning, ofte kalt Dublin III, som skal gjelde fra januar 2014.</p>
<p>– Den nye forordningen er ett skritt videre i arbeidet med å sikre alle mennesker som søker beskyttelse i Europa en rettssikker og effektiv prosess, sier Bergersen.</p>
<p>En viktig presisering er at enslige, mindreårige asylsøkere som har nære slektninger i et medlemsland – herunder søsken, onkel, tante eller besteforeldre – skal få søknaden sin behandlet i det landet. Nå omfatter tilsvarende bestemmelse bare ektefeller, foreldre og egne barn. Den nye forordningen innfører også en prosedyre for varsling og informasjonsutveksling, som skal bidra til å løse utfordringene som oppstår dersom asylsystemet i et samarbeidsland blir overbelastet.</p>
<p>Høringen gjelder spørsmålet om <em type="italic">hvordan </em>forordningen skal gjennomføres i norsk rett, ikke <em type="italic">om </em>den skal gjennomføres. Regjeringen vil til høsten foreslå for Stortinget at Norge forplikter seg til den nye forordningen. </p>
</body></document>
