<document xml:lang="nob" id="no_id"><header><title>Doarjja sámegielaid digitála reaidduide - regjeringen.no</title><genre code="admin"/><author><person firstname="" lastname="Fornyings-, administrasjons- og kirkedepartementet" sex="unknown" born="" nationality=""/></author><year>2011</year><publChannel><publication><publisher>regjeringen.no</publisher></publication></publChannel><wordcount>282</wordcount><conversion_status type="standard"/><availability><free/></availability><submitter name="" email="divvun@samediggi.no"/><origFileName>http://regjeringen.no/nb/dep/fad/pressesenter/pressemeldinger/2011/stotte-til-digitale-verktoy-for-samiske-.html?id=637818</origFileName><parallel_text xml:lang="sma" location="doarjja-samegielaid-digitala-reaidduide_id_637818.html"/><parallel_text xml:lang="sme" location="doarjja-samegielaid-digitala-reaidduide_id_637818.html"/><parallel_text xml:lang="smj" location="doarjja-samegielaid-digitala-reaidduide_id_637818.html"/><metadata><uncomplete/></metadata><version>XSLtemplate $Revision: 34357 $; file-specific xsl  Revision; common.xsl  $Revision: 154948 $; </version></header><body><p>Støtte til digitale verktøy for samiske språk - regjeringen.no</p>
<p><em type="italic">Universitetet i Tromsø får et tilskudd på 955 000 kroner av regjeringen for å utvikle digitale verktøy som gjør det enklere å bruke samisk språk. Pengene skal gå til tre ulike prosjekter. - At samisk språk kan brukes i vår digitale hverdag er helt nødvendig for at språket skal kunne overleve, sier fornyingsminister Rigmor Aasrud. </em></p>
<p>Det er utviklet en betaversjon av et maskinoversettingsprogram ved Universitetet i Tromsø som gjør det mulig å lime inn nordsamisk tekst og få det oversatt til norsk. I dag skrives mange dokumenter på norsk selv i samiskspråklige sammenhenger, fordi det er enklere enn å oversette til norsk i etterkant. Universitetets oversettingsprogram gjør at samisk kan brukes som administrasjonsspråk og likevel være tilgjengelig for norskspråklige. Regjeringen støtter en videreutvikling av dette programmet med 170 000 kroner.</p>
<p>Prosjektet Språkteknologisk infrastruktur for urfolksspråk i Nordvest-Russland er et av de planlagte prosjektene i Nordområdesatsningen. For å komme i gang med dette prosjektet er det nødvendig å utvikle et tastaturoppsett for de aktuelle språkene; kildinsamisk, komi og nenetsisk. Oppsettet skal være enkelt å installere på de vanligste operativsystemene. Regjeringen støtter dette forprosjektet med 535 000 kr i 2011.</p>
<p>Ett av tiltakene i Handlingsplan for samiske språk er utvikling av en ordbok for nord-, sør- og lulesamisk språk til bruk for offentlig forvaltning ved oversettelse til de samiske språkene. Gjennom forvaltningsordboken får oversetterne et elektronisk verktøy som de kan hente ord og begreper fra og sammenligne med tidligere oversettelser. Universitetet i Tromsø har påtatt seg å utvikle denne, og fikk 150 000 kroner i 2010 for å starte med nordsamisk versjon. Regjeringen gir 250 000 kroner til det videre arbeidet med forvaltningsordboken i 2011.</p>
</body></document>