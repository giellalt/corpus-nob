<document xml:lang="nob" id="no_id"><header><title>Stouorradiggedieđáhus gonagasreappá hálddašeami birra - regjeringen.no</title><genre code="admin"/><author><person firstname="" lastname="Fiskeri- og kystdepartementet" sex="unknown" born="" nationality=""/></author><year>2007</year><publChannel><publication><publisher>regjeringen.no</publisher></publication></publChannel><wordcount>495</wordcount><conversion_status type="standard"/><availability><free/></availability><submitter name="" email="divvun@samediggi.no"/><origFileName>http://regjeringen.no/nb/dep/fkd/pressesenter/pressemeldinger/2007/stortingsmelding-om-forvaltning-av-konge.html?id=480850</origFileName><parallel_text xml:lang="sme" location="stouorradiggedieahus-gonagasreappa-haldd_id_480850.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision: 154948 $; </version></header><body><p>Stortingsmelding om forvaltning av kongekrabbe - regjeringen.no</p>
<p><em type="italic">- Regjeringens overordnede målsetting for forvaltning av kongekrabben er i størst mulig grad å begrense videre spredning av kongekrabbe i norske havområder og å sikre en lavest mulig bestand av kongekrabbe utenfor kommersielt område, sier fiskeri- og kystminister Helga Pedersen. </em></p>
<p>I stortingsmeldingen om forvaltning av kongekrabbe legges det økt vekt på (føre-var-prinsippet) å redusere risiko for skadelige effekter på miljøet. Regjeringen foreslår spredningsbegrensende tiltak og fastsettelse av nye grenser for et kommersielt fangstområde. Det foreslås også at flere får delta i fisket ved at det åpnes for en generell adgang for fartøy under 11 meter fra Øst-Finnmark til å delta i den regulerte fangsten i det kommersielle området.</p>
<p>Innenfor et avgrenset kommersielt område skal det fortsatt være en regulert fangst, men flere skal få ta del i fangsten og det åpnes for fangst av hunnkrabber og legalisering av bifangst.</p>
<p>-Det er samtidig også et mål for regjeringen å regulere bestanden av kongekrabbe innenfor det kommersielle fangstområdet på en måte som legger grunnlag for næringsaktivitet og sysselsetting i det kommersielle området, sier Pedersen.</p>
<p>- Alle fartøy som i dag har adgang til å delta i fangsten skal fortsatt få delta. I tillegg vil det bli etablert en særskilt områdeadgang for fartøy under 11 meter fra Øst-Finnmark. Dette gir anslagsvis en dobling i antall deltakende fartøy i den regulerte fangsten sier fiskeri- og kystministeren. - Selv om dette gir redusert inntektsgrunnlag for fartøy som allerede er inne i fangsten, har jeg tro på at legitimiteten til reguleringen vil øke blant befolkningen i de områder som er mest berørt av kongekrabben, sier fiskeri- og kystminister Helga Pedersen.</p>
<p>- Det har lenge vært tverrpolitisk enighet om at de som er rammet av kongekrabbens herjinger også skal få førsterett til å utnytte ressursen. Dette er imidlertid ikke gjennomført i praksis. Det retter vi nå opp, sier Helga Pedersen.</p>
<p><em type="italic">Hovedtrekkene i regjeringens forslag til tiltak er: </em></p>
<list><p type="listitem">Kommersielt område avgrenses mot vest ved 26°Ø som i dag, med unntak av en ny avgrensning mot sørlig del av Porsangerfjorden. Indre del av Porsangerfjorden inngår dermed ikke lenger i det kommersielle området. Nytt er også at området avgrenses mot nord, nærmere bestemt fra 26°Ø etter en linje på 71°15’N og østover til territorialgrensen (12 nm fra grunnlinjen), og videre lik territorialgrensen til grensen mot Russland</p>
<p type="listitem">Fri fangst av kongekrabbe og utkastforbud utenfor det kommersielle området</p>
<p type="listitem">Vurdere forslag om å opprette et fond for desimeringsfangst av kongekrabbe utenfor kommersielt område</p>
<p type="listitem">Tilrettelegging for støtte til næringstiltak for kommersiell utnyttelse av større deler av bestanden</p>
<p type="listitem">Ikke tillate oppdrett eller oppfôring av kongekrabbe utenfor avgrenset område</p>
<p type="listitem">Fangst av både hann- og hunnkrabber innenfor det kommersielle området</p>
<p type="listitem">Fangst av skadet krabbe som en andel av kvoten</p>
<p type="listitem">Bifangstadgang innenfor det kommersielle området</p>
<p type="listitem">Satsing på forskning innenfor bl.a. spredningsproblematikk, økosystemeffekter, bioøkonomiske virkninger og samfunns- og næringsøkonomiske forhold</p>
<p type="listitem">Effekten av spredningsbegrensende tiltak vurderes årlig</p>
<p type="listitem">Evaluering av kongekrabbeforvaltningen etter fem år</p>
</list><p><em type="italic">St.meld. nr. 40 (2006-2007) Forvaltning av kongekrabbe </em></p>
<p><em type="italic">Presentasjonen av stortingsmeldingen i Bugøynes 14. september 2007 </em></p>
</body></document>