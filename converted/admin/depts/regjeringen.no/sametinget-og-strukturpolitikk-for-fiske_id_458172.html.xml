<document xml:lang="nob" id="no_id"><header><title>Sámediggi ja guollefanas- veaga struktuvrapolitihkka  - regjeringen.no</title><genre code="admin"/><author><person firstname="" lastname="Fiskeri- og kystdepartementet" sex="unknown" born="" nationality=""/></author><year>2007</year><publChannel><publication><publisher>regjeringen.no</publisher></publication></publChannel><wordcount>369</wordcount><conversion_status type="standard"/><availability><free/></availability><submitter name="" email="divvun@samediggi.no"/><origFileName>http://regjeringen.no/nb/dep/fkd/pressesenter/pressemeldinger/2007/sametinget-og-strukturpolitikk-for-fiske.html?id=458172</origFileName><parallel_text xml:lang="sme" location="samediggi-ja-guollefanas--veaga-struktuv_id_458172.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p>Sametinget og strukturpolitikk for fiskeflåten - regjeringen.no</p>
<p><em type="italic">Regjeringen har i dag lagt fram stortingsmelding nr. 21 om strukturpolitikk for fiskeflåten. Sametingspresident Aili Keskitalo har i en pressemelding kritisert regjeringen for at meldingen blir lagt fram uten at konsultasjonene mellom Sametinget og Fiskeri- og kystdepartementet er videreført. Hun viser også til at departementet ikke har utredet konsekvenser de foreslåtte tiltak kan få for samiske rettigheter til fiskeressursene i sjøen. </em></p>
<p>Fiskeri- og kystminister Dag Terje Andersen sier at departementet selvsagt anerkjenner Sametingets legitime krav om konsultasjoner. Han legger vekt på at avtalen om konsultasjoner blir etterlevd, og viser til at det har vært ført konsultasjoner på politisk plan i sakens anledning.</p>
<p>Konsultasjonene har gitt departement god kunnskap om Sametingets syn på de ulike forslag som ligger nedfelt i stortingsmelding nr. 21. Disse synspunkter er også kjent fra Sametingets deltakelse i Strukturutvalget og fra høringsuttalelser på utvalgets rapport og anbefalinger.</p>
<p>Dag Terje Andersen understreker at det gjennom konsultasjonene er oppnådd avklaringer og enighet på en rekke viktige punkt, <span type="quote">”Det er bl.a enighet om at strukturkvoter skal være tidsbegrenset og at dette også skal gjelde for alt tildelte strukturkvoter”</span>. Andersen tar til etterretning at Sametinget foreslår at tidsbegrensningen skal være 15 år, mens departementet vil strekke dette til 20 år for nye og 25 år for alt tildelte kvoter.</p>
<p>Statsråden erkjenner at Sametinget ikke har fått gjennomslag for sine synspunkter på opphevelse av kondemneringsordningen for de minste kystfartøyene, og at det ikke var mulig å oppnå enighet om regjeringens forslag om å utvide strukturkvoteordningen til å omfatte fartøyer mellom 11 og 15 meter. Det skal innføres en forsiktig strukturering i denne fartøygruppen, og lengdegrensen for den minste gruppen heves altså fra 10 til 11 meter. Dette illustrerer at regjeringen har lagt seg på en moderat linje, og derved imøtekommet noe av Sametingets synspunkter.</p>
<p>Når det gjelder Sametingspresidentens henvisning til at regjeringen ikke har utredet mulige konsekvenser forslagene kan få for samiske rettigheter til fiske i sjø, viser Andersen til at regjeringen i fjor sommer nedsatte et eget utvalg – Kystfiskeutvalget for Finnmark – med oppdrag å utrede rettighetsspørsmålet. Dette utvalget vil avlegge sin rapport senest 31. desember 2007. Dersom behandlingen av utvalgets konklusjoner fører til behov for endringer vil dette bli fulgt opp.</p>
</body></document>
