<document xml:lang="nob" id="no_id"><header><title>Olahusjahki norgga mearraborramuša olgoriikkavuovdima dáfus - regjeringen.no</title><genre code="admin"/><author><person firstname="" lastname="Nærings- og fiskeridepartementet" sex="unknown" born="" nationality=""/></author><year>2014</year><publChannel><publication><publisher>regjeringen.no</publisher></publication></publChannel><wordcount>296</wordcount><conversion_status type="standard"/><availability><free/></availability><submitter name="" email="divvun@samediggi.no"/><multilingual/><origFileName>http://regjeringen.no/nb/dep/nfd/pressesenter/pressemeldinger/2014/rekordar-for-norsk-sjomateksport.html?id=748798</origFileName><parallel_text xml:lang="sme" location="olahusjahki-norgga-mearraborramua-olgori_id_748798.html"/><metadata><uncomplete/></metadata><version>XSLtemplate $Revision: 64438 $; file-specific xsl  Revision; common.xsl  $Revision$; </version></header>
<body>
<p>Rekordår for norsk sjømateksport - regjeringen.no</p>
<p><em type="italic">- 2013 har vært et drømmeår for laksenæringen, men andre deler av norsk sjømatnæring sliter i motbakke, sier fiskeriminister Elisabeth Aspaker. </em></p>
<p>Eksportverdien av norsk sjømat endte på like i overkant av 61 milliarder kroner i 2013. Det er en økning på 17 prosent fra 2012, viser tall fra Norges sjømatråd. Volumet av torsk gikk opp med 20 prosent i 2013, men verdien ble redusert med sju prosent. Laks derimot reduserte volumet med åtte prosent, men økte verdien med hele 37 prosent.</p>
<p>- Det er vanskelig å forstå at det skal være slik. Kundene er de samme. Min konklusjon er at vi får for dårlig betalt for torsken, og dette må vi gjøre noe med, sier Aspaker.</p>
<p>Fiskeriministeren trekker frem markedsføring og markedsforskning som sentrale satsingsområder.</p>
<p>- Jeg vil bidra gjennom de midlene som kanaliseres gjennom Forskningsrådet og Innovasjon Norge, men her må også næringen på banen. Jeg er åpen for å diskutere justeringer i markedsavgiften, sier hun.</p>
<p>Aspaker etterlyser også mer forskning innen sjømatsektoren. Regjeringens mål er at forskning skal utgjøre tre prosent av BNP og at to tredjedeler av dette skal komme fra næringen.</p>
<p>- I dag ligger marin næring bakpå. Skal fremtidsambisjonene om vekst nås, må det satses på forskning og utvikling i dag, sier Aspaker.</p>
<p>Hun understreker at vekstambisjonene er noe regjeringen deler med næringen, og varsler en gjennomgang av næringens rammevilkår.</p>
<p>- Regjeringen ønsker at sjømatnæringen skal gjøre seg enda mer gjeldene og bidra til at Norge blir mindre oljeavhengig. Jeg er opptatt av å skape økt lønnsomhet i næringen og vi starter nå en gjennomgang av de særskilte rammevilkårene for næringen. Vi må snu hver stein for å styrke verdiskapingen. Da må vi se på både strukturen i næringen og regelverket, sier fiskeriminister Elisabeth Aspaker.</p>
</body></document>
