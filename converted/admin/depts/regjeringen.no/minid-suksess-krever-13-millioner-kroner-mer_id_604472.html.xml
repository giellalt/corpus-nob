<document xml:lang="nob" id="no_id"><header><title>MuID-menestus gáibida 13 milliuvnna ruvdnosaš lasáhusa - regjeringen.no</title><genre code="admin"/><author><person firstname="" lastname="Fornyings-, administrasjons- og kirkedepartementet" sex="unknown" born="" nationality=""/></author><year>2010</year><publChannel><publication><publisher>regjeringen.no</publisher></publication></publChannel><wordcount>206</wordcount><conversion_status type="standard"/><availability><free/></availability><submitter name="" email="divvun@samediggi.no"/><origFileName>http://regjeringen.no/nb/dep/fad/pressesenter/pressemeldinger/2010/MinID-suksess-krever-13-millioner-kroner-mer.html?id=604472</origFileName><parallel_text xml:lang="eng" location="eid-success-creates-demand-for-more-government-funding_id_604472.html"/><parallel_text xml:lang="nno" location="minid-suksess-krev-13-millionar-kroner-meir_id_604472.html"/><parallel_text xml:lang="sme" location="minid-menestus-gaibida-13-milliuvnna-ruvdnosa-lasahusa_id_604472.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision: 154948 $; </version></header><body><p>MinID-suksess krever 13 millioner kroner mer - regjeringen.no</p>
<p><em type="italic">Over halvparten av landets voksne befolkning har skaffet seg MinID, og både antall brukere og antall pålogginger stiger fortsatt. - MinID har utviklet seg til å bli en voldsom suksess med dobling i bruken siste år, derfor foreslår regjeringen 13 millioner kroner i en ekstrabevilgning, sier fornyingsminister Rigmor Aasrud. </em></p>
<p>Stadig flere innbyggere benytter seg av elektronisk kommunikasjon med det offentlige.</p>
<p>- MinID lykkes så godt fordi løsningen er svært brukervennlig. Innbyggerne skal ha et digitalt førstevalg i kontakt med det offentlige, og da er elektronisk ID nødvendig. Når alt kan gjøres på skjerm, sparer det offentlige penger og for innbyggerne blir det raskere og enklere, sier fornyingsministeren.</p>
<p>Med hjelp av fødselsnummer, selvvalgt passord og en engangskode via sms, får brukerne mulighet til å levere selvangivelse, bytte fastlege, levere meldekort til NAV, søke studieplass og studielån, få tilgang til pensjonsopplysninger og en rekke andre offentlige tjenester.</p>
<p>Antall offentlige etater som bruker MinID er i stadig vekst. Den foreslåtte ekstrabevilgningen på 13 millioner kroner i revidert nasjonalbudsjett er nødvendig for å håndtere den økte pågangen fra innbyggere og fra offentlige etater som ønsker å ta i bruk løsningen. 2 150 000 av landets befolkning over 15 år bruker nå MinID.</p>
</body></document>