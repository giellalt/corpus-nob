<document xml:lang="nob" id="no_id"><header><title>Almmolaš oktavuođain galgá šaddat álkit geavahit sámegiela - regjeringen.no</title><genre code="admin"/><author><person firstname="" lastname="Fornyings-, administrasjons- og kirkedepartementet" sex="unknown" born="" nationality=""/></author><year>2011</year><publChannel><publication><publisher>regjeringen.no</publisher></publication></publChannel><wordcount>244</wordcount><conversion_status type="standard"/><availability><free/></availability><submitter name="" email="divvun@samediggi.no"/><origFileName>http://regjeringen.no/nb/dep/fad/pressesenter/pressemeldinger/2011/enklere-a-bruke-samisk-i-kommunikasjon-m.html?id=650229</origFileName><parallel_text xml:lang="sme" location="almmola-oktavuoain-galga-addat-alkit-gea_id_650229.html"/><metadata><uncomplete/></metadata><version>XSLtemplate $Revision: 43483 $; file-specific xsl  Revision; common.xsl  $Revision$; </version></header>
<body>
<p>Enklere å bruke samisk i kommunikasjon med det offentlige - regjeringen.no</p>
<p><em type="italic">- Det nye kravet til standardisering av offentlige IT-systemer åpner for at samisk språk nå kan brukes på flere områder i kommunikasjon med det offentlige, sier sameminister Rigmor Aasrud. </em></p>
<p>UTF-8, som den heter, er en tegnsettstandard som kan representere mange flere tegn enn de tegnsettstandardene som mange offentlige IT-systemer bruker i dag, dette gjelder blant annet de samiske særtegnene. Flere offentlige registre kan ikke bruke de samiske tegnene i sine systemer, og dette går ut over kvaliteten på samiske navn, adresser og stedsnavn i kommunikasjon med samiske brukere.</p>
<p>- Alle skal ha lik tilgang til de offentlige tjenestene og mer av kontakten med det offentlige skal foregå digitalt. Derfor er det viktig med standardisering av de offentlige systemene, slik at også samiske tegn skal kunne brukes og samiske navn og adresser kan skrives riktig, sier fornyings-, administrasjons- og kirkeminister Rigmor Aasrud.</p>
<p>Alle statlige virksomheter er tidligere pålagt å bruke tegnstettstandarden UTF-8 ved all nyutvikling eller større omlegginger av sine IT-systemer. I den reviderte standardiseringsforskriften, som regjeringen vedtok sist fredag, omfattes også kommunene av dette kravet.</p>
<p>Levetiden for offentlige IT-systemer er lang, inntil nye systemer tas i bruk, må kommunene fra 1. januar 2013 kunne bruke de seks nordsamiske særtegnene. Statlige virksomheter må ha støtte for dette allerede 1. januar 2012.</p>
<p>I samisk sammenheng betyr dette at samiske tegn skal kunne brukes på nettsider, i elektroniske skjemaer og i kommunikasjonen med de samiske brukerne.</p>
</body></document>
