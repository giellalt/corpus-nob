<document xml:lang="nob" id="no_id"><header><title>Humlegård sjaddá ådå politidirektørra  - regjeringen.no</title><genre code="admin"/><author><person firstname="" lastname="Justis- og beredskapsdepartementet" sex="unknown" born="" nationality=""/></author><year>2012</year><publChannel><publication><publisher>regjeringen.no</publisher></publication></publChannel><wordcount>165</wordcount><conversion_status type="standard"/><availability><free/></availability><submitter name="" email="divvun@samediggi.no"/><multilingual/><origFileName>http://regjeringen.no/nb/dep/jd/pressesenter/pressemeldinger/2012/humlegard-blir-ny-politidirektor-.html?id=708441</origFileName><parallel_text xml:lang="smj" location="humlegard-sjadda-ada-politidirektorra-_id_708441.html"/><metadata><uncomplete/></metadata><version>XSLtemplate $Revision: 64438 $; file-specific xsl  Revision; common.xsl  $Revision$; </version></header>
<body>
<p>Humlegård blir ny politidirektør - regjeringen.no</p>
<p>Sjef for Kripos, Odd Reidar Humlegård (51) ble i statsråd i dag utnevnt som politidirektør for en åremålsperiode på seks år. – Jeg er glad for å utnevne Odd Reidar Humlegård som ny politidirektør. Han har bred politifaglig bakgrunn og solid ledererfaring. Vi har nylig satt i gang en politianalyse for å videreutvikle norsk politi. Humlegård vil lede Politidirektoratet i en spennende tid, sier justis- og beredskapsminister Grete Faremo. Humlegård har vært midlertidig beskikket som politidirektør siden 24. august i år. Han kom fra stillingen som sjef for Kripos, der han hadde vært siden desember 2009. Forut for dette var han fra 2003 sjef for Utrykningspolitiet. Han startet sin karriere i politiet i 1984, og har blant annet jobbet i Telemark og Oslo politidistrikt, og vært assisterende sysselmann på Svalbard. Humlegård ble cand. jur. i 1992 og har gjennomført både befalsskolen og politiskolen. Etter et treårig masterprogram i ledelse tok han i 1999 Master of Management ved Handelshøyskolen BI.</p>
</body></document>
