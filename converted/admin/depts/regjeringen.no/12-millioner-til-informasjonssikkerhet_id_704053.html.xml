<document xml:lang="nob" id="no_id"><header><title>12 miljovdna diehtojuohkinsihkarvuhtii - regjeringen.no</title><genre code="admin"/><author><person firstname="" lastname="Fornyings-, administrasjons- og kirkedepartementet" sex="unknown" born="" nationality=""/></author><year>2012</year><publChannel><publication><publisher>regjeringen.no</publisher></publication></publChannel><wordcount>194</wordcount><conversion_status type="standard"/><availability><free/></availability><submitter name="" email="divvun@samediggi.no"/><multilingual/><origFileName>http://regjeringen.no/nb/dep/fad/pressesenter/pressemeldinger/2012/12-millioner-til-informasjonssikkerhet.html?id=704053</origFileName><parallel_text xml:lang="sme" location="12-miljovdna-diehtojuohkinsihkarvuhtii_id_704053.html"/><metadata><uncomplete/></metadata><version>XSLtemplate $Revision: 48460 $; file-specific xsl  Revision; common.xsl  $Revision$; </version></header><body><p>12 millioner til informasjonssikkerhet - regjeringen.no</p>
<p type="title" xml:lang="dan">12 millioner til informasjonssikkerhet</p>
<p><em type="italic">Økt bruk av IKT og internett gjør at samfunnet blir mer sårbart, og det blir stadig viktigere å jobbe med forebyggende informasjonssikkerhet. Regjeringen foreslår derfor å bevilge 12 millioner kroner til Direktoratet for forvaltning og IKT (Difi) sitt arbeid med å styrke IKT-sikkerheten i staten. Midlene skal benyttes til å etablere et kompetansemiljø for informasjonssikkerhet i staten. </em></p>
<p>- Statsforvaltningen behandler og utveksler store mengder informasjon elektronisk. God styring av informasjonssikkerhet og forebyggende tiltak for å beskytte statlige IKT-systemer er derfor svært viktig, sier fornyingsminister Rigmor Aasrud.</p>
<p>Med utgangspunkt i dette miljøet skal Difi være pådriver og bidra til bedre styring og kvalitetssikring av informasjonssikkerheten i statsforvaltningen.</p>
<p>En viktig del av dette arbeidet vil være å presisere overfor etatene hvilke forventninger og krav som stilles til den enkelte virksomhet. En slik presisering har vært etterspurt både fra Riksrevisjonen og departementene.</p>
<p>Med etableringen av et kompetansemiljø for informasjonssikkerhet vil Difi også kunne være pådriver for bruk av anerkjente standarder for organisering og styring av informasjonssikkerhet. Kompetansemiljøet i Difi er også tiltenkt en sentral rolle når det gjelder informasjons- og opplysningsvirksomhet knyttet til informasjonssikkerhet i statlige etater.</p>
</body></document>
