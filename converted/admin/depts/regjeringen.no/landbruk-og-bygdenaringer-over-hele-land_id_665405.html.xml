<document xml:lang="nob" id="no_id"><header><title>Eanandoallu ja giliealáhusat miehtá riikka - regjeringen.no</title><genre code="admin"/><author><person firstname="" lastname="Landbruks- og matdepartementet" sex="unknown" born="" nationality=""/></author><year>2011</year><publChannel><publication><publisher>regjeringen.no</publisher></publication></publChannel><wordcount>329</wordcount><conversion_status type="standard"/><availability><free/></availability><submitter name="" email="divvun@samediggi.no"/><multilingual/><origFileName>http://regjeringen.no/nb/dep/lmd/pressesenter/pressemeldinger/2011/landbruk-og-bygdenaringer-over-hele-land.html?id=665405</origFileName><parallel_text xml:lang="sme" location="eanandoallu-ja-giliealahusat-miehta-riik_id_665405.html"/><metadata><uncomplete/></metadata><version>XSLtemplate $Revision: 48460 $; file-specific xsl  Revision; common.xsl  $Revision: 154948 $; </version></header><body><p>Landbruk og bygdenæringer over hele landet - regjeringen.no</p>
<p>Regjeringen vil ha landbruk over hele landet, og vil gi virkemidlene i landbrukspolitikken en tydeligere distriktsprofil. Regjeringen vil styrke det lokale og regionale handlingsrommet og opprette Regionale bygdeutviklingsprogram.</p>
<list><p type="listitem" xml:lang="nno"><em type="italic">Meld. St. 9 (2011–2012) Landbruks- og matpolitikken </em></p>
<p type="listitem" xml:lang="nno"><em type="italic">Pressekonferansen på Nett-TV om Melding til Stortinget om landbruks- og matpolitikken </em></p>
<p type="listitem"><em type="italic">Se også video med Landbruks- og matminister Lars Peder Brekks kommentarer </em></p>
</list><p>Norsk landbruk forvalter 60 – 70 prosent av landets arealer. Landbruket spiller en viktig rolle for bosetting og sysselsetting i store deler av landet, og bidrar til verdiskaping gjennom produksjon av mat, trevirke og fellesgoder.</p>
<p>- Ved å ta i bruk helheten av ressursene i bygdene og på gårdene, menneskelige ressurser, naturressurser og kapital, er det store muligheter for næringsutvikling. Regjeringen legger derfor til grunn et bredt landbruksbegrep, som omfatter jordbruk, matproduksjon, skogbruk, reindrift og bygdenæringer, sier landbruks- og matminister Lars Peder Brekk.</p>
<p><em type="italic">Bygdenæringer </em>Spennvidden i produkter og tjenester er stort innen matspesialiteter, naturbasert reiseliv, utleie av jakt og fiske, vann- og vindkraftproduksjon og tjenester innenfor utdannings-, oppvekst-, helse- og omsorgssektoren. Meldingen introduserer bygdenæringer som en fellesbetegnelse på næringsvirksomhet og utvikling av næring som baserer seg på landbrukets ressurser. </p>
<p><em type="italic">Regjeringen vil </em>gjøre politikken mer treffsikker ved å: </p>
<list><p type="listitem">Styrke distriktsprofilen i produksjonstilskuddene ved å målrette de bedre mot områder hvor utviklingen i jordbruket er bekymringsfull i forhold til målet om et aktivt jordbruk over hele landet. Det gjelder spesielt på deler av Vestlandet, Agder/Telemark, fjellområdene og i Nord-Norge.</p>
<p type="listitem" xml:lang="dan">Legge til rette for at næringsutviklingsmidlene i større grad forvaltes fylkesvis.</p>
<p type="listitem">Etablere regionale bygdeutviklingsprogram som omfatter virkemidler for næringsutvikling, miljøtiltak og skogtiltak.</p>
<p type="listitem">Legge til rette for lokal forvaltning av BU-midler i områder med spesielle utfordringer, eksempelvis i fjellområdene og nordområdene.</p>
<p type="listitem">For spesielt å imøtekomme utfordringer og potensiale i landbruksavhengige kommuner, vil Landbruks- og matdepartementet styrke satsingen i slike kommuner.</p>
<p type="listitem">Som ledd i Regjeringens arbeid for utvikling av fjellområdene og nordområdene, vil Landbruks- og matdepartementet styrke satsingen på fjell-landbruk og arktisk landbruk.</p>
<p type="listitem">Vurdere soneinndelingen for de landbrukspolitiske virkemidlene.</p>
</list></body></document>