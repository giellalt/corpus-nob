<document xml:lang="nob" id="no_id">
  <header>
    <title>Dehálaš valáštallamat nuvttá TV:s - regjeringen.no</title>
    <genre code="admin"/>
    <author>
      <person firstname="" lastname="Kulturdepartementet" sex="unknown" born="" nationality=""/>
    </author>
    <year>2012</year>
    <publChannel>
      <publication>
        <publisher>regjeringen.no</publisher>
      </publication>
    </publChannel>
    <wordcount>361</wordcount>
    <conversion_status type="standard"/>
    <availability>
      <free/>
    </availability>
    <submitter name="" email="divvun@samediggi.no"/>
    <multilingual/>
    <origFileName>http://regjeringen.no/nb/dep/kud/pressesenter/pressemeldinger/2012/viktig-idrett-gratis-pa-tv.html?id=676355</origFileName>
    <parallel_text xml:lang="sme" location="dehala-valatallamat-nuvtta-tvs_id_676355.html"/>
    <metadata>
      <uncomplete/>
    </metadata>
    <version>XSLtemplate $Revision: 48460 $; file-specific xsl  Revision; common.xsl  $Revision: 154948 $; </version>
  </header>
  <body>
    <p xml:lang="nno">Viktig idrett gratis på tv - regjeringen.no</p>
    <p>
      <em type="italic">Regjeringen ønsker å hindre at viktige idrettsbegivenheter kun blir vist på betal-tv. </em>
    </p>
    <p>– Regjeringen går inn for at det skal vedtas en liste over utvalgte idrettsbegivenheter som skal vises på tv uten ekstra kostnad ut over lisens og grunnpakkeavgift. Dette skal være hendelser av vesentlig samfunnsmessig betydning. En slik liste kan være med på å sikre at folk flest fortsatt kan se de viktigste idrettsbegivenhetene uten å betale ekstra, sier kulturminister Anniken Huitfeldt.</p>
    <p>Et forslag til en liste over begivenheter ble sendt på høring 24. juni 2011 .</p>
    <p>Digitaliseringen av tv-mediet har ført til en økning av antallet betal-tv kanaler i Norge. På stadig flere områder, spesielt innenfor idrett, er det økt risiko for at tv-seerne utelukkes fra å ta del i større arrangementer fordi de ikke abonnerer på betal-tv-kanaler.</p>
    <p>– Vi ønsker å være i forkant. Selv om det ikke har vært noe stort problem til nå i Norge at viktige begivenheter kun blir overført blant annet på betal-tv, kan vi få en negativ utvikling. Som kulturminister ønsker jeg å sikre folk mulighet til å se store idrettsbegivenheter på vanlige tv-kanaler som ikke krever ekstra betaling, sier kulturministeren.</p>
    <p>Begivenhetene på listen omfatter begivenheter som er viktige for norsk identitet og kultur og spiller en sentral rolle for opplevelsen av fellesskap i samfunnet. Forbrukernes interesse av å kunne følge disse begivenhetene bør veie tyngre enn de eventuelle ulempene en regulering vil innebære.</p>
    <p>Regjeringen har besluttet at følgende begivenheter skal listeføres:</p>
    <p>
      <em type="italic">– OL, sommer- og vinterlekene </em>
    </p>
    <p>
      <em type="italic">– VM og EM i fotball for menn, herunder kvalifiseringskamper med norsk deltakelse </em>
    </p>
    <p>
      <em type="italic">– VM og EM i håndball for kvinner, samt kvalifiseringskamper med norsk deltakelse </em>
    </p>
    <p>
      <em type="italic">– Cupfinalen i fotball for menn </em>
    </p>
    <p>
      <em type="italic">– VM på ski, nordiske grener </em>
    </p>
    <p>
      <em type="italic">– VM i alpint </em>
    </p>
    <p>
      <em type="italic">– Holmenkollen FIS world cup nordisk (Holmenkollen skifestival) </em>
    </p>
    <p>
      <em type="italic">– VM i skiskyting </em>
    </p>
    <p>Fjernsynskanaler som kan klassifiseres som vederlagsfrie og som mottas av en betydelig del av befolkningen kan kreve å kjøpe rettigheter til begivenhetene på listen fra andre fjernsynskanaler til markedspris. Mange land i Europa har innført slike lister, for eksempel Storbritannia, Frankrike og Tyskland.</p>
    <p>Listen må godkjennes av EFTAs overvåkningsorgan før den kan tre i kraft.</p>
  </body>
</document>
