<document xml:lang="nob" id="no_id">
  <header>
    <title>Bagadus stáhta buoret organiseremii - regjeringen.no</title>
    <genre code="admin"/>
    <author>
      <person firstname="" lastname="Fornyings-, administrasjons- og kirkedepartementet" sex="unknown" born="" nationality=""/>
    </author>
    <year>2012</year>
    <publChannel>
      <publication>
        <publisher>regjeringen.no</publisher>
      </publication>
    </publChannel>
    <wordcount>421</wordcount>
    <conversion_status type="standard"/>
    <availability>
      <free/>
    </availability>
    <submitter name="" email="divvun@samediggi.no"/>
    <multilingual/>
    <origFileName>http://regjeringen.no/nb/dep/fad/aktuelt/nyheter/2012/veileder-organisering-staten.html?id=671926</origFileName>
    <parallel_text xml:lang="sme" location="bagadus-stahta-buoret-organiseremii_id_671926.html"/>
    <metadata>
      <uncomplete/>
    </metadata>
    <version>XSLtemplate $Revision: 48460 $; file-specific xsl  Revision; common.xsl  $Revision: 154948 $; </version>
  </header>
  <body>
    <p>Veileder for bedre organisering av staten - regjeringen.no</p>
    <p>
      <em type="italic">Staten bør organiseres bedre. Fornyingsdepartementet (FAD) har derfor utarbeidet en veileder, som i disse dager legges ut på høring. Utkastet er en oppfølging av stortingsmeldingen ” Ei forvaltning for demokrati og fellesskap ”. </em>
    </p>
    <p>- Jeg ønsker med dette å bidra til en god og mer kunnskapsbasert organisering av statlig virksomhet, sier statsråd Rigmor Aasrud.</p>
    <p>Veilederen kan være et hjelpemiddel for å foreta avveininger når organisatoriske valg skal tas og et hefte å slå opp i når man har spørsmål. Målet er at den skal bidra til å gjøre beslutningsunderlagene bedre.</p>
    <p>- Det skal være enkelt å forholde seg til staten ved at likeartede funksjoner er mest mulig likt organisert og at likeartede funksjoner har samme betegnelse, påpeker statsråden. Veilederen understreker at følgende ni prinsippene, som er nedfelt i stortingsmeldingen, skal ligge til grunn for organisering og omorganisering av statlig virksomhet:</p>
    <list>
      <p type="listitem">Organisasjonsformene må velges etter en konkret vurdering av formål, oppgaver, målgrupper og kjennetegn ved virksomhetenes omgivelser. Det må også tas hensyn til hvilke økonomiske og administrative rammevilkår som vil sikre best mulig måloppnåelse for virksomheten.</p>
      <p type="listitem">Avgjørelser i enkeltsaker må være basert på likebehandling, og sikre innbyggere og næringsliv rettssikkerhet. Det kan tale for at enkeltvedtak fattes innenfor handlefrihet fastsatt i lov. Dette er særlig viktig der staten selv er part, for eksempel som næringsaktør.</p>
      <p type="listitem">Ombudsliknende funksjoner bør organiseres på et faglig grunnlag som er bestemt i lov. Når ombudsoppgaver organiseres sammen med oppgaver knyttet til å iverksette statlig politikk bør virksomheten organiseres som en del av staten.</p>
      <p type="listitem">Statlige oppgaver knyttet til kunnskapsutvikling, som for eksempel universiteter og høyskoler, bør i hovedsak organiseres som en del av staten, men slik at virksomhetene har stor faglig frihet bestemt i lov.</p>
      <p type="listitem">Forvaltningsorgan skal ikke ha styre eller råd med mindre det er særlige grunner for det (for eksempel at virksomheten har en stor faglig frihet bestemt i lov.)</p>
      <p type="listitem">Valg av regional inndeling av statlige virksomheter må ta hensyn til hvordan det regionale leddet til andre offentlige virksomheter som de skal samarbeide med, er inndelt. Den statlige regionale inndelingen bør ikke gå på tvers av fylkesgrenser.</p>
      <p type="listitem">Utøvelse av myndighet og samfunnsstyring er oppgaver som i hovedsak bør organiseres som en del av staten.</p>
      <p type="listitem">Statlige virksomheter som opererer i et marked i konkurranse med andre, bør organiseres som selskap, Statlige virksomheter som opererer i et marked og som også skal fremme viktige sektorpolitiske hensyn, bør organiseres som statsforetak.</p>
      <p type="listitem">Staten skal unngå å bruke stiftelser og organisering i form av særlovsselskap med mindre det er særlige grunner for det.</p>
    </list>
  </body>
</document>
