<document xml:lang="nob" id="no_id"><header><title>8,4 millioner dokumenter vil ikke forsvinne - regjeringen.no</title><genre code="admin"/><author><person firstname="" lastname="Fornyings-, administrasjons- og kirkedepartementet" sex="unknown" born="" nationality=""/></author><year>2010</year><publChannel><publication><publisher>regjeringen.no</publisher></publication></publChannel><wordcount>228</wordcount><conversion_status type="standard"/><availability><free/></availability><submitter name="" email="divvun@samediggi.no"/><origFileName>http://regjeringen.no/nb/dep/fad/pressesenter/pressemeldinger/2010/84-millioner-dokumenter-vil-ikke-forsvin.html?id=614526</origFileName><parallel_text xml:lang="nno" location="etterbetaling-av-kompensasjon-for-bortfall-av-automatinntekter-til-norges-blindeforbund-og-norsk-folkehjelp_id_614481.html"/><parallel_text xml:lang="sme" location="84-miljon-dokumeantta-eai-javkka-_id_614526.html"/><metadata><uncomplete/></metadata><version>XSLtemplate $Revision: 34129 $; file-specific xsl  Revision; common.xsl  $Revision$; </version></header><body><p>8,4 millioner dokumenter vil ikke forsvinne - regjeringen.no</p>
<p type="title">8,4 millioner dokumenter vil ikke forsvinne</p>
<p><em type="italic">- La det være helt klart, 8,4 millioner dokumenter som i dag ligger i den gamle elektroniske postjournalen (EPJ) kommer ikke til å forsvinne. Det sier fornyingsminister Rigmor Aasrud i en kommentar til oppslag i pressen om at overgangen til ny offentlig elektronisk postjournal (OEP) kan medføre at innholdet i den gamle blir utilgjengelig. </em></p>
<p>Fornyingsdepartementet har mottatt krav både fra Norsk Presseforbund og andre, med krav om bevaring av EPJ. - EPJ skal videreføres som et historisk arkiv, selv om formen ikke er bestemt ennå. Journalen vil imidlertid være fullt operativ fram til sommeren 2011, så vi har brukbart med tid til å vurdere ulike løsninger. Men det er en del praktiske, funksjonelle, juridiske – ikke minst personvernmessige – hensyn å ta stilling til sier Rigmor Aasrud.</p>
<p>Selv om EPJs endelige form ikke er avklart, har Riksarkivet fattet vedtak om å bevare dataene. Dette betyr at journalinformasjonen som er samlet i EPJ vil bli overført til Riksarkivet.</p>
<p>Direktoratet for forvaltning og IKT er ansvarlige for å forvalte og administrere EPJ. Journalen ble startet som et prøveprosjekt i 1993, for å gi redaksjoner utenfor Oslo tilgang til elektroniske versjoner av statlige postlister. Tjenesten er fremdeles i daglig drift for de virksomhetene som ennå ikke har tatt i bruk den nye løsningen Offentlig elektronisk postjournal (OEP).</p>
</body></document>
