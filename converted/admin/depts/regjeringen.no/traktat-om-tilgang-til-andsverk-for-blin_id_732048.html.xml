<document xml:lang="nob" id="no_id"><header><title>Šiehtadus oažžut girjjálašvuođa čalmmehemiide ja earáide geain lea heajos oaidnu ja lohkanváttisvuođat - regjeringen.no</title><genre code="admin"/><author><person firstname="" lastname="Kulturdepartementet" sex="unknown" born="" nationality=""/></author><year>2013</year><publChannel><publication><publisher>regjeringen.no</publisher></publication></publChannel><wordcount>261</wordcount><conversion_status type="standard"/><availability><free/></availability><submitter name="" email="divvun@samediggi.no"/><multilingual/><origFileName>http://regjeringen.no/nb/dep/kud/pressesenter/pressemeldinger/2013/traktat-om-tilgang-til-andsverk-for-blin.html?id=732048</origFileName><parallel_text xml:lang="sme" location="sjiehtedimmie--garjavierhkieluhpiedimmie_id_732048.html"/><metadata><uncomplete/></metadata><version>XSLtemplate $Revision: 64438 $; file-specific xsl  Revision; common.xsl  $Revision$; </version></header>
<body>
<p xml:lang="nno">Traktat om tilgang til åndsverk for blinde og andre syns- og lesehemmede - regjeringen.no</p>
<p><em type="italic">I Marrakech ble det fredag undertegnet en traktat som skal gi syns- og lesehemmede verden over bedre tilgang til bøker. Traktaten forplikter alle medlemsland til å ha regler som tillater fremstilling av eksemplar som er tilrettelagt for syns- og lesehemmede, og at slike eksemplar kan utveksles over landegrensene. Norge har deltatt aktivt i traktatarbeidet innen WIPO og var et av de første industriland som klart støttet internasjonalt bindende regler. </em></p>
<p>- Målet med traktaten er å gi blinde samme tilgang til åndsverk som vi seende har, og jeg er glad for at World Blind Union, som tok initiativet til traktaten, mener at dette er en god avtale. I Norge har vi allerede regler som sikrer fremstilling av tilrettelagte eksemplar, og disse kan også spres i Norden. Jeg er svært glad for at syns- og lesehemmede over hele verden gjennom traktaten kan den få samme muligheten, sier statssekretær Mina Gerhardsen.</p>
<p>De fleste blinde lever i fattige land og har i dag svært dårlig tilgang til tilrettelagte bøker. Traktaten innebærer at det vil bli enklere å eksportere slike, og gjennom dette vil blinde i den fattige del av verden få bedre tilgang til litteraturen i formater som er tilgjengelige for dem, som for eksempel blindeskrift og lydbøker. Særlig vil de store verdensspråkene være etterspurte i andre land enn fremstillerlandet. For eksempel kan traktaten gi den blinde befolkningen i Sør-Amerika større tilgang til den rikholdige blindeskriftsamlingen i Spania.</p>
<p>Kulturdepartementet vil vurdere om traktaten gjør det nødvendig med endringer i norsk regelverk.</p>
</body></document>
