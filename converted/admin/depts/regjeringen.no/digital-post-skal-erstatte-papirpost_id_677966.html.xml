<document xml:lang="nob" id="no_id"><header><title>Digitálapoasta báberpoastta sajis - regjeringen.no</title><genre code="admin"/><author><person firstname="" lastname="Fornyings-, administrasjons- og kirkedepartementet" sex="unknown" born="" nationality=""/></author><year>2012</year><publChannel><publication><publisher>regjeringen.no</publisher></publication></publChannel><wordcount>346</wordcount><conversion_status type="standard"/><availability><free/></availability><submitter name="" email="divvun@samediggi.no"/><origFileName>http://regjeringen.no/nb/dep/fad/pressesenter/pressemeldinger/2012/digital-post-skal-erstatte-papirpost.html?id=677966</origFileName><parallel_text xml:lang="nno" location="digital-post-skal-erstatte-papirpost_id_677966.html"/><parallel_text xml:lang="sme" location="digitalapoasta-baberpoastta-sajis_id_677966.html"/><metadata><uncomplete/></metadata><version>XSLtemplate $Revision: 48460 $; file-specific xsl  Revision; common.xsl  $Revision$; </version></header>
<body>
<p>Digital post skal erstatte papirpost - regjeringen.no</p>
<p type="title">Digital post skal erstatte papirpost</p>
<p><em type="italic">I fremtiden vil du motta post fra forvaltningen i én sikker, digital postkasse og bli varslet om post på sms eller e-post. Det vil gjøre det lettere for innbyggere og næringsliv å kommunisere digitalt med det offentlige. </em></p>
<p>Regjeringen tar sikte på å tilby innbyggere og næringsliv en digital postkasse hvor de kan motta digital post fra staten på en sikker måte.</p>
<p>- Den digitale postkassen vil i motsetning til vanlig e-post tilfredsstille myndighetenes krav sikkerhet. Én digital postkasse vil gjøre det enklere fordi brukerne slipper å forholde seg til flere digitale postkasser når de mottar post fra forvaltningen. All post blir samlet på ett sted. Samtidig vil det redusere statens kostnader ved utsending av papirpost, sier fornyingsminister Rigmor Aasrud.</p>
<p>Innbyggere og bedrifter vil få varsel på sms eller til sin e-post når de mottar brev i den digitale postkassen. Kontaktinformasjon som e-post og mobiltelefonnummer skal brukes til å varsle at det kommer post i den digitale postkassen. Sms og e-post kan også brukes for å varsle om enkel informasjon som for eksempel timeavtaler eller søknadsfrister.</p>
<p>- Du vil selv kunne registrere hvordan du eller din virksomhet foretrekker å bli kontaktet av forvaltningen. Kontaktinformasjonen skal samles på ett sted, i et kontaktregister. På den måten slipper du å oppgi e-postadresse og mobiltelefonnummer flere ganger til ulike deler av forvaltningen, sier Aasrud.</p>
<p>Det tas sikte på å etablere en ordning for at innbyggerne skal kunne reservere seg mot å motta digital post fra staten.</p>
<p>- Selv om de flest i dag er på nett er det ikke alle som er komfortabel med å bruke digitale verktøy. Det vil være mulig å reservere seg dersom man foretrekker tradisjonell post, sier Rigmor Aasrud.</p>
<p>Også kommuner skal kunne bruke den digitale postkassen. Det legges i programmet opp til at digital kommunikasjon blir obligatorisk for næringslivets kontakt med det offentlige.</p>
<p>Regjeringen tar sikte på å etablere en felles ordning for at innbyggerne skal kunne reservere seg mot å motta digital post fra staten.</p>
<p>Les regjeringens digitaliseringsprogram <span type="quote">"På nett med innbyggerne"</span></p>
</body></document>
