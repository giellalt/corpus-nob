<document xml:lang="nob" id="no_id">
  <header>
    <title>Biebmonašuvdna Norga - regjeringen.no</title>
    <genre code="admin"/>
    <author>
      <person firstname="" lastname="Landbruks- og matdepartementet" sex="unknown" born="" nationality=""/>
    </author>
    <year>2011</year>
    <publChannel>
      <publication>
        <publisher>regjeringen.no</publisher>
      </publication>
    </publChannel>
    <wordcount>405</wordcount>
    <conversion_status type="standard"/>
    <availability>
      <free/>
    </availability>
    <submitter name="" email="divvun@samediggi.no"/>
    <multilingual/>
    <origFileName>http://regjeringen.no/nb/dep/lmd/pressesenter/pressemeldinger/2011/matnasjonen-norge.html?id=665403</origFileName>
    <parallel_text xml:lang="sme" location="biebmonauvdna-norga_id_665403.html"/>
    <metadata>
      <uncomplete/>
    </metadata>
    <version>XSLtemplate $Revision: 48460 $; file-specific xsl  Revision; common.xsl  $Revision: 154948 $; </version>
  </header>
  <body>
    <p>Matnasjonen Norge - regjeringen.no</p>
    <p>Matnasjonen Norge skal sikre nok mat, trygg mat og matmangfold. Produksjon av mat med lokal identitet vil være det viktigste satsingsområdet for å utvikle nye næringer på matområdet. Regjeringen vil vurdere oppfølgingen av Matkjedeutvalgets utredning i lys av innspillene som kommer i forbindelse med høringen av denne.</p>
    <list>
      <p type="listitem" xml:lang="nno">
        <em type="italic">Meld. St. 9 (2011–2012) Landbruks- og matpolitikken </em>
      </p>
      <p type="listitem" xml:lang="nno">
        <em type="italic">Pressekonferansen på Nett-TV om Melding til Stortinget om landbruks- og matpolitikken </em>
      </p>
      <p type="listitem">
        <em type="italic">Se også video med Landbruks- og matminister Lars Peder Brekks kommentarer </em>
      </p>
    </list>
    <p>- Maten er et kontaktpunkt i samfunnet, den dekker grunnleggende behov, skaper glede og sprer kultur. Den er bærer av identitet og vår felles kulturarv. Matens mange egenskaper og oppgaver danner grunnlaget for Norge som matnasjon, sier landbruks- og matminister Lars Peder Brekk.</p>
    <p>- Norsk matproduksjon har stolte tradisjoner. Norge har råvarer i ypperste klasse fra land og sjø. Ved å forene gode norske råvarer og kulinariske tradisjoner med impulser utenfra, hevder norske kokker seg i verdenstoppen, sier Brekk.</p>
    <p xml:lang="nno">- Mat og matkultur gir grunnlag for verdiskaping. Veksten i omsetning av matspesialiteter var 13 prosent sist år, og er tre ganger så høy som for totalmarkedet for mat og drikke, sier landbruks- og matminister Brekk.</p>
    <p>All mat som omsettes i Norge skal være trygg å spise. Forhold knyttet til kosthold og ernæring, helse og sunnhet, pris, kvalitet, vareutvalg og tilgjengelighet skal ivaretas. All norskprodusert mat skal være sporbar slik at den kan følges gjennom produksjonskjeden helt ut til forbruker.</p>
    <p>God kontakt mellom matprodusent og forbruker er viktig. Norsk matsektor er avhengig av at forbrukerne velger norsk mat. Produksjon og foredling må ha forbrukerens og samfunnets tillit. Folk må ha kunnskap om betydningen av å ha norsk matproduksjon. Åpenhet og innsyn i hele matvarekjeden er viktig for å sikre forbrukerinteressene og en tilfredstillende samfunnsmesig kontroll.</p>
    <p>Økologisk landbruk kan bidra til å fremme et mer miljøvennlig landbruk, og til å gi forbrukerne et mangfoldig tilbud.</p>
    <p><em type="italic">Regjeringen vil </em>: </p>
    <list>
      <p type="listitem">Som et ledd i å utvikle Norge som matnasjon, vil det bli etablert et råd med representanter fra verdikjedene for mat, forsknings- og utviklingsmiljøer og helse- og forbrukersiden. Rådet skal se innsatsen på området i sammenheng og vurdere tiltak for i fellesskap å videreutvikle norsk matsektor.</p>
      <p type="listitem" xml:lang="nno">Videreføre Verdiskapingsprogrammet for matproduksjon gjennom et nytt utviklingsprogram for norske matspesialiteter, Lokalmatprogrammet.</p>
      <p type="listitem">Arbeide for at 15 prosent av matproduksjonen og matforbruket skal være økologisk i 2020.</p>
      <p type="listitem">Vurdere oppfølgingen av Matkjedeutvalgets utredning i lys av innspillene som kommer i forbindelse med høringen av denne.</p>
    </list>
  </body>
</document>
