<document xml:lang="nob" id="no_id"><header><title>Riddu Riđđu festivála lea ožžon ”knutepunktstatus” - regjeringen.no</title><genre code="admin"/><author><person firstname="" lastname="Kulturdepartementet" sex="unknown" born="" nationality=""/></author><year>2008</year><publChannel><publication><publisher>regjeringen.no</publisher></publication></publChannel><wordcount>221</wordcount><conversion_status type="standard"/><availability><free/></availability><submitter name="" email="divvun@samediggi.no"/><origFileName>http://regjeringen.no/nb/dep/kud/pressesenter/pressemeldinger/2008/riddu-rioou-festivalen-har-fatt-knutepun.html?id=521663</origFileName><parallel_text xml:lang="sme" location="riddu-riu-festivala-lea-oon-knutepunktst_id_521663.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p>Riddu Riððu festivalen har fått knutepunktstatus - regjeringen.no</p>
<p>Kulturminister Trond Giske utpekte i går Riddu Riððu som knutepunktfestival for musikk. Riddu Riððu festivalen får fra 2009 knutepunktstatus og et statstilskudd fra Kultur- og kirkedepartementet på 1 500 000 kroner årlig.</p>
<p>- Riddu Riððu-festivalen har bidratt til å synliggjøre den samiske arven og fått ungdom til å være stolte av hvem de er. For de som har vokst opp med festivalen, har den vært et identitetsmerke. Dere tilbyr de unge både røtter og vinger, sa kulturminister Trond Giske ved åpningen av festivalen. - Samisk språk og kultur har i mange år hatt en spesiell plass i arbeidet med å styrke kulturelt mangfold, sa statsråden.</p>
<p>Riddu Riððu festivalen ble startet i 1991 av den samiske ungdomsforeningen Gáivuona Sámenuarat/Kåfjord og målet var å synliggjøre og revitalisere den sjøsamiske kulturen.</p>
<p>Riddu Riððu festivalen er en viktig arena for urfolkskulturer i de nordlige områdene, og den eneste festivalen i sitt slag som har fokus på urfolk fra hele verden. Festivalen er også en inspirasjonskilde for andre urfolk, både når det gjelder kulturell oppblomstring og for hvordan de selv kan videreutvikle lokalsamfunn og regioner.</p>
<p>Det ordinære offentlige driftstilskuddet til knutepunktinstitusjoner i Nord-Norge skal fordeles mellom offentlige tilskuddsparter med 70 pst. på staten og 30 pst. på regionen. Sametinget, Troms fylkeskommune og Kåfjord kommune dekker den regionale tilskuddsandelen.</p>
</body></document>
