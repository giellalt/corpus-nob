<document xml:lang="nob" id="no_id"><header><title>Vearroetáhtta - Vearrodirektoráhtta - regjeringen.no</title><genre code="admin"/><author><person firstname="" lastname="Finansdepartementet" sex="unknown" born="" nationality=""/></author><year>2006</year><publChannel><publication><publisher>regjeringen.no</publisher></publication></publChannel><wordcount>166</wordcount><conversion_status type="standard"/><availability><free/></availability><submitter name="" email="divvun@samediggi.no"/><origFileName>http://regjeringen.no/nb/dep/fin/dep/underliggende_etater/skatteetaten.html?id=270405</origFileName><parallel_text xml:lang="eng" location="the-tax-administration---the-directorate_id_270405.html"/><parallel_text xml:lang="nno" location="skatteetaten_id_270405.html"/><parallel_text xml:lang="sme" location="vearroetahtta---vearrodirektorahtta_id_270405.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision: 154948 $; </version></header><body><p>Skatteetaten - regjeringen.no</p>
<p>Skatteetaten sørger for at skatter og avgifter blir fastsatt og innbetalt på riktig måte og at landet har et oppdatert folkeregister. Etaten hadde i 2007 ansvar for at det totalt ble utlignet om lag 738 milliarder kroner i skatter og avgifter til staten.</p>
<p>Skatteetaten ble omorganisert 1. januar 2008, og omfatter Skattedirektoratet og skattekontor i fem regioner: Skatt øst, Skatt sør, Skatt vest, Skatt Midt-Norge og Skatt nord. Skattekontoret erstatter de tidligere likningskontorene, skattefogdkontorene, fylkesskattekontorene og sentralskattekontorene. Skattekontoret kan behandle saker for hele landet innenfor alle virksomhetsområder. Skatteetaten skriver ut skattekort, forskuddsskatt, kontrollerer selvangivelsene og har ansvar for folkeregisteret. Videre fastsetter og kontrollerer etaten folketrygdavgifter og merverdiavgift, krever inn merverdiavgift og en rekke andre avgifter og gebyrer for staten, og fastsetter og krever inn arveavgift. I tillegg har skatteetaten faglig ansvar overfor de kommunale skattoppkreverne som krever inn de direkte skattene.</p>
<p>Ved årsskiftet 2007/2008 hadde etaten en bemanning tilsvarende 6064 årsverk, og etaten har et driftsbudsjett på om lag 4 milliarder kroner (2008).</p>
</body></document>