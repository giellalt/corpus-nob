<document xml:lang="nob" id="no_id"><header><title>Ássit leat dál eambbo duhtavaččat almmolaš bálvalusaiguin   - regjeringen.no</title><genre code="admin"/><author><person firstname="" lastname="Fornyings-, administrasjons- og kirkedepartementet" sex="unknown" born="" nationality=""/></author><year>2013</year><publChannel><publication><publisher>regjeringen.no</publisher></publication></publChannel><wordcount>710</wordcount><conversion_status type="standard"/><availability><free/></availability><submitter name="" email="divvun@samediggi.no"/><multilingual/><origFileName>http://regjeringen.no/nb/dep/fad/pressesenter/pressemeldinger/2013/innbyggerne-mer-tilfreds-med-offentlige-.html?id=729971</origFileName><parallel_text xml:lang="sme" location="assit-leat-dal-eambbo-duhtavaat-almmola-_id_729971.html"/><metadata><uncomplete/></metadata><version>XSLtemplate $Revision: 64438 $; file-specific xsl  Revision; common.xsl  $Revision$; </version></header><body><p>Innbyggerne mer tilfreds med offentlige tjenester - regjeringen.no</p>
<p><em type="italic">96 % av innbyggerne er fornøyd med å leve og bo i Norge, og det er små forskjeller mellom ulike deler av landet. Dette går frem av Innbyggerundersøkelsen 2013 som ble offentliggjort i dag. Sammenliknet med innbyggerundersøkelsen 2010 er tilfredsheten med offentlige tjenester jevnt over god og stigende. Innbyggerne mener de får mer kvalitet for skattepengene i dag enn i 2010. Samtidig har flere viktige tjenesteområder forbedringspotensial. </em></p>
<p>- Jeg er glad for å se at innbyggerne og brukerne stadig blir mer fornøyd med de tjenestene det offentlige leverer. Brukernes generelle tilfredshet øker, de er mer fornøyd med den faglige kompetansen, med tilgjengelighet og med det digitale tjenestetilbudet. Undersøkelsen viser at offentlige tjenester i større grad møter brukernes forventninger. Vi ser også at brukerne er mer fornøyd med tjenestene enn de som ikke bruker tjenestene, sier fornyingsminister Rigmor Aasrud.</p>
<p>I følge innbyggerundersøkelsen mener innbyggerne at det offentlige tilbyr tjenester av god kvalitet, følger lover og regler og tilbyr innbyggerne stor valgfrihet. Samtidig mener innbyggerne at det offentlige bruker langt tid på å behandle saker og søknader, at ressursene kan brukes mer effektivt, at skjemaer er lite forståelige og vanskelige å fylle ut og at det offentlige kan bli bedre på klarspråk.</p>
<p>- Undersøkelsen er viktig for videre forbedringsarbeid. Den avdekker også de viktigste driverne for økt tilfredshet, man får kunnskap om hvilke tiltak som øker tilfredsheten og hvilke som ikke gjør det. På denne måten kan man styre unna unødig ressursbruk på tiltak som viser seg ikke å ha effekt, sier fornyingsministeren.</p>
<p>Dette er hovedfunnene:</p>
<list><p type="listitem">Innbyggerne mener de får bedre tjenestekvalitet for skattepengene i dag enn i 2010.</p>
<p type="listitem">Innbyggerne har best inntrykk av tjenester innenfor arbeid og utdanning, trygghet, idrett, kultur og oppvekstmiljø.</p>
<p type="listitem">Brukerne er svært fornøyd med folkebiblioteket, barnehagen, Den norske kirke og fastlegen.</p>
<p type="listitem">Brukerne er mer fornøyde med offentlige digitale tjenester, enn de var i 2010. Mest fornøyd er brukerne med folkebibliotekene, høyskolene og Lånekassa. Mest fremgang har politiet, Statens veivesen, Tollvesenet og NAV.</p>
<p type="listitem">Innbyggerne mener likestillingen i Norge er blitt vesentlig bedre enn i 2010.</p>
<p type="listitem">Innbyggerne i Rogaland og Akershus er mest fornøyde med kommunen sin. De som bor i Troms er minst fornøyd.</p>
<p type="listitem">Brukerne av offentlige tjenester er jevnt over mer fornøyd med tjenestene de bruker, enn innbyggere som ikke har erfaring med tjenestene. Dette gjelder blant annet sykehusene og NAV.</p>
<p type="listitem">Innbyggerne er mindre fornøyd med veier, tilrettelegging for syklister og personer med nedsatt funksjonsevne. <list><p type="listitem">Ventetiden på tilgang på tjenesten er en utfordring for omsorgs- og helsetjenestene</p>
<p type="listitem">Tilliten til myndighetenes krise- og katastrofehåndtering er blitt mindre siden 2010.</p>
</list></p>
</list><p><em type="italic">Viktig å kartlegge innbyggernes opplevelser </em>Det er Direktoratet for forvaltning og IKT (Difi) som står for gjennomføring av Innbyggerundersøkelsen, på oppdrag fra Fornyings-, administrasjons- og kirkedepartementet (FAD). Hans Christian Holte, direktør i Difi mener undersøkelsen er viktig for å kartlegge innbyggernes syn på forvaltningen. </p>
<p>- Innbyggerundersøkelsen er svært solid med 11 141 respondenter, og gir verdifull innsikt som kan brukes av offentlige etater og kommuner i deres forbedringsarbeid. Vi ønsker å gjøre undersøkelsen så tilgjengelig som mulig for alle, og derfor legger vi i dag ut alle resultatene som åpne data, forteller Difi-direktør Hans Christian Holte.</p>
<p>Resultatene fra undersøkelsen legges på www.difi.no . Der vil datasettet ligge åpent så det er mulig å gå i dybden i tallmaterialet og lage egne analyser. I tillegg til analyse av resultatene på nasjonalt, overordnet nivå, vil det også legges ut presentasjoner av fylker, regioner og 23 byer.</p>
<p><em type="italic">Om innbyggerundersøkelsen: </em>Direktoratet forvaltning og IKT (Difi) har foretatt innbyggerundersøkelsen på vegne av Fornyings-, administrasjons- og kirkedepartementet. Undersøkelsen skal gjennomføres hvert andre år, første gang var i 2010. Undersøkelsen består av to deler. Del 1 – innbyggerdelen tar for seg inntrykkene av ulike forhold ved det å bo i kommunen og i Norge. I del 2 - brukerundersøkelsen, er det brukere av statlige, kommunale og fylkeskommunale virksomheter som er respondenter. Undersøkelsen er sendt ut til over 30.000 tilfeldige respondenter over hele landet. </p>
<p xml:lang="nno"><em type="italic">Les også: </em></p>
<list><p type="listitem">Nordmenn er mer fornøyd med likestillingsarbeidet</p>
<p type="listitem">Tilfredse brukere i Lånekassen</p>
<p type="listitem">Innbyggerne er litt mer fornøyde med samferdselssektoren</p>
<p type="listitem">Bukerne er svært fornøyd med Den norske kirke</p>
<p type="listitem">Mer fornøyde med det digitale tjenestetilbudet</p>
</list></body></document>
