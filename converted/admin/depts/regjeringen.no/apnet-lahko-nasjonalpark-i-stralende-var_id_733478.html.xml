<document xml:lang="nob" id="no_id">
  <header>
    <title>Rabáj Láhko álmmukmiehtsev tjáppa dálken - regjeringen.no</title>
    <genre code="admin"/>
    <author>
      <person firstname="" lastname="Miljøverndepartementet" sex="unknown" born="" nationality=""/>
    </author>
    <year>2013</year>
    <publChannel>
      <publication>
        <publisher>regjeringen.no</publisher>
      </publication>
    </publChannel>
    <wordcount>296</wordcount>
    <conversion_status type="standard"/>
    <availability>
      <free/>
    </availability>
    <submitter name="" email="divvun@samediggi.no"/>
    <multilingual/>
    <origFileName>http://regjeringen.no/nb/dep/md/aktuelt/nyheter/2013/apnet-lahko-nasjonalpark-i-stralende-var.html?id=733478</origFileName>
    <parallel_text xml:lang="smj" location="rabaj-lahko-almmukmiehtsev-tjappa-dalken_id_733478.html"/>
    <metadata>
      <uncomplete/>
    </metadata>
    <version>XSLtemplate $Revision: 64438 $; file-specific xsl  Revision; common.xsl  $Revision: 154948 $; </version>
  </header>
  <body>
    <p>Åpnet Láhko nasjonalpark i strålende vær - regjeringen.no</p>
    <p type="title">Åpnet Láhko nasjonalpark i strålende vær</p>
    <p>
      <em type="italic">Láhko nasjonalpark i Nordland ble offisielt åpnet av miljøvernminister Bård Vegar Solhjell lørdag. I det strålende været hadde mange møtt opp for å være med på arrangementet i fjellheimen. </em>
    </p>
    <p>Láhko er vår 36. nasjonalpark på fastlandet og omfatter 188 kvadratkilometer. Parken ligger i det lulesamiske området, derav navnet.</p>
    <p>- Med dette får Láhko et internasjonalt stempel på naturen. Nasjonalparker er et begrep som er kjent over hele verden. Her tar vi vare på både det spesielle karstlandskapet og det rike plantelivet, sa Solhjell.</p>
    <p xml:lang="nno">Foruten statsråden, deltok også blant andre fylkesmannen, ordførerne i Gildeskål, Meløy og Beiarn, visepresidenten i Sametinget og miljødirektøren.</p>
    <p>Láhko nasjonalpark finner vi i Glomfjordområdet, den ligger nær Saltfjellet-Svartisen nasjonalpark, og noen av de største villmarksområdene i Nordland.</p>
    <p>I nasjonalparken finner vi det største sammenhengende området av alpin karst i Norge. Karst er et begrep på geologiske landskapsformasjoner dannet gjennom oppløsing av løselig berggrunn, i dette tilfellet kalkfjell. Det spesielle kartslandskapet og den spesielle berggrunnen med tilhørende rikt planteliv er hovedbegrunnelsen for vernet. Botanisk er området spesielt interessant, med over 260 registrerte plantearter. Grønlandsstarr og nordlig tinderublom er de mest sjeldne.</p>
    <p>I flere av innsjøene i området finner vi ulike kransalger, og området er et nasjonalt kjerneområde for den trua arten gråkrans og den nær trua arten kanadaglattkrans. Mange av innsjøene i området oppfyller kriteriene for naturtypene kalksjøer og kransalgesjøer. Kalksjøer er klassifisert som sterkt trua i Norsk rødliste for naturtyper 2011.</p>
    <p>Vi har en god norsk tradisjon for jakt, fiske og annet friluftsliv og Láhko er et svært viktig friluftsområde i denne delen av Nordland. Området har stor friluftsbruk hele året igjennom. Aktiviteter som jakt, fiske og turgåing er mest vanlig, og dette vil fortsatt være tillatt i nasjonalparken.</p>
  </body>
</document>
