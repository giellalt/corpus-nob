<document xml:lang="nob" id="no_id"><header><title>Nannejit gielddaid fálaldaga gárrenmirkkuin sorjavaččaide - regjeringen.no</title><genre code="admin"/><author><person firstname="" lastname="Helse- og omsorgsdepartementet" sex="unknown" born="" nationality=""/></author><year>2013</year><publChannel><publication><publisher>regjeringen.no</publisher></publication></publChannel><wordcount>535</wordcount><conversion_status type="standard"/><availability><free/></availability><submitter name="" email="divvun@samediggi.no"/><multilingual/><origFileName>http://regjeringen.no/nb/dep/hod/pressesenter/pressemeldinger/2013/styrker-tilbudet-til-rusavhengige-i-komm.html?id=745234</origFileName><parallel_text xml:lang="sme" location="nannejit-gielddaid-falaldaga-garrenmirkk_id_745234.html"/><metadata><uncomplete/></metadata><version>XSLtemplate $Revision: 64438 $; file-specific xsl  Revision; common.xsl  $Revision$; </version></header><body><p>Styrker tilbudet til rusavhengige i kommunene - regjeringen.no</p>
<p><em type="italic">Regjeringen vil styrke tilbudet til rusavhengige og personer med psykiske lidelser. I tillegg til statsbudsjettet for 2014 foreslår regjeringen å øremerke 343 millioner kroner til kommunale rustiltak, og reversere foreslått kutt til ordningen psykisk helse i skolen. </em></p>
<p>- Vi vil løfte dem som sitter nederst ved bordet i helsetjenesten. Derfor styrker vi innsatsen for rusavhengige og personer med psykiske lidelser i vårt forslag til statsbudsjett for neste år, sier helse- og omsorgsminister Bent Høie.</p>
<p>Regjeringen har i tillegg til statsbudsjettet for 2014 foreslått å styrke innsatsen på rus og psykisk helse på følgende områder:</p>
<list><p type="listitem">Øremerking av midler til kommunale rustiltak</p>
<p type="listitem">Økningen på 200 plasser skal også innebære økning i langtidsplasser</p>
<p type="listitem">255 millioner til økt kjøp fra private innen rus, psykisk helse og rehabilitering</p>
<p type="listitem">Reversere foreslått kutt til ordningen psykisk helse i skolen</p>
<p type="listitem">Økt bevilgning til Fontenehusene</p>
</list><p type="title">Øremerkede midler til kommunene</p>
<p>Regjeringen vil øremerke 343 millioner kroner til kommunale rustiltak. Det innebærer en reversering av innlemmingen av tilskudd til kommunalt rusarbeid i kommunerammen, som lå til grunn i 2013. Tilskuddet skal bidra til en reell kapasitetsøkning i det samlede kommunale arbeidet på rusmiddelfeltet, med utgangspunkt i tiltakene i regjeringserklæringen.</p>
<p>- Det er fortsatt behov for øremerkede tilskudd på rusfeltet. Øremerkede midler vil gjøre det mulig å bygge opp bedre tjenester i kommunene, som flere mottakssentre i de store byene, et bedre ettervern etter avrusning og behandling og mer sømløse overganger fra avrusning til rehabilitering, sier Høie.</p>
<p type="title">200 nye behandlingsplasser</p>
<p>Regjeringen vil raskt utvide og kjøpe ledige plasser for rusbehandling. I forrige regjerings forslag, var det lagt opp til en økning på om lag 200 behandlingsplasser i 2014. Regjeringen viderefører forslaget, men utvider tiltaksprofilen slik at også langtidsplasser for rusavhengige omfattes. Økningen skal skje gjennom kjøp fra ideelle virksomheter.</p>
<p>- Vi vil sørge for at alle gode krefter tas i bruk, og at ideelle i større grad sikres mer langsiktige avtaler, sier Høie.</p>
<p>Regjeringen vil også gjeninnføre regelen om at rus og psykisk helse hver for seg skal ha en årlig vekst som er høyere enn somatikk.</p>
<p type="title" xml:lang="nno">Reverserer kutt til psykisk helse i skolen</p>
<p>Den forrige regjeringen ville kutte ordningen psykisk helse i skolen. Den nye regjeringen reverserer dette kuttet og bevilger 17, 6 millioner kroner til dette.</p>
<p>- Vi må begynne tidlig hvis vi skal lykkes med å forebygge psykiske lidelser. Vi må derfor styrke – ikke svekke – det forebyggende arbeidet blant barn og unge. Psykisk helse i skolen er en ordning som allerede har nådd mange barn og unge, og hvor det også i år skjer viktig utviklingsarbeid, sier Høie.</p>
<p>Ordningen Psykisk helse i skolen er en tilskuddsordning hvor organisasjoner kan få støtte til programmer som retter seg inn mot å øke elever og læreres kunnskap og forståelse for psykisk helse.</p>
<p type="title" xml:lang="dan">Øker støtten til Fontenehusene</p>
<p>Regjeringen foreslår å styrke det viktige arbeidet som fontenehusene i Norge gjør med tre millioner kroner.</p>
<p>- Å gi fontenehusene mulighet til å videreutvikle sitt arbeid, er et viktig bidrag for å hjelpe mennesker med psykisk sykdom tilbake i jobb, sier Høie.</p>
<p>Fontenehusene er profesjonelle selvhjelpsprogram som driftes av personer som selv er i rehabilitering etter psykisk sykdom.</p>
<p xml:lang="nno"><em type="italic">Les mer om statsbudsjettet 2014 </em></p>
<p xml:lang="nno"><em type="italic">Følg oss på Facebook </em><em type="italic">Følg oss på Twitter </em></p>
</body></document>
