<document xml:lang="nob" id="no_id"><header><title>Ovttamielalašvuohta bálkášiehtadallamis - regjeringen.no</title><genre code="admin"/><author><person firstname="" lastname="Fornyings-, administrasjons- og kirkedepartementet" sex="unknown" born="" nationality=""/></author><year>2010</year><publChannel><publication><publisher>regjeringen.no</publisher></publication></publChannel><wordcount>219</wordcount><conversion_status type="standard"/><availability><free/></availability><submitter name="" email="divvun@samediggi.no"/><origFileName>http://regjeringen.no/nb/dep/fad/pressesenter/pressemeldinger/2010/enighet-i-det-statlige-lonnsoppgjoret.html?id=605732</origFileName><parallel_text xml:lang="nno" location="semje-i-det-statlege-lonnsoppgjeret_id_605732.html"/><parallel_text xml:lang="sme" location="ovttamielalavuohta-balkaiehtadallamis_id_605732.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p>Enighet i det statlige lønnsoppgjøret - regjeringen.no</p>
<p><em type="italic">Det ble torsdag formiddag enighet i meklingen i det statlige lønnsoppgjøret. Oppgjøret har en ramme på om lag 3,3 prosent. - Oppgjøret innebærer et steg i riktig retning for likelønn, det har en god lavlønnsprofil og er et oppgjør innenfor en forsvarlig ramme, sier fornyingsminister Rigmor Aasrud. </em></p>
<p>- For staten har det vært viktig å få til en utjevning av menn og kvinners lønn og en god lavlønnsprofil innenfor forsvarlige rammer. I en mekling må partene gi og ta for å komme i mål. Alle parter har strukket seg langt, og jeg er glad for at vi kom i mål med et anbefalt resultat, sier Aasrud.</p>
<p>Oppgjøret har en innretning på alle lønnselementene i hovedtariffavtalen; generelle tillegg, sentrale justeringer og lokale forhandlinger, som i sum gir en solid likelønnsprofil i det statlige lønnsoppgjøret. Det betyr at kvinnegruppene får om lag 200 millioner mer enn de tradisjonelt ville ha mottatt.</p>
<p>- Offentlig sektor må også ta inn over seg den uroen som preger verdensøkonomien. Industrien kom i mål med en moderat ramme. Det har vært avgjørende for oss å få på plass et likelønnsoppgjør i staten som tar hensyn til industriens lønnsutvikling og hva norsk økonomi kan tåle. Det har vi fått til og det har vært viktig for oss, sier Rigmor Aasrud.</p>
</body></document>
