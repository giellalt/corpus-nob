<document xml:lang="nob" id="no_id"><header><title>EALÁT – dutkanprošeavtta rahpan 15. 2.07 Guovdageainnus - regjeringen.no</title><genre code="admin"/><author><person firstname="" lastname="Arbeids- og inkluderingsdepartementet" sex="unknown" born="" nationality=""/></author><year>2007</year><publChannel><publication><publisher>regjeringen.no</publisher></publication></publChannel><wordcount>603</wordcount><conversion_status type="standard"/><availability><free/></availability><submitter name="" email="divvun@samediggi.no"/><origFileName>http://regjeringen.no/nb/dep/ad/aktuelt/taler_artikler/politisk_ledelse/tidligere_statssekretar_berit_oskal_eira/2007/apningen-av-forskningsprosjektet-ealat--.html?id=451244</origFileName><parallel_text xml:lang="sme" location="ealat--dutkanproeavtta-rahpan-15-207-guo_id_451244.html"/><metadata><uncomplete/></metadata><version>XSLtemplate $Revision: 34357 $; file-specific xsl  Revision; common.xsl  $Revision$; </version></header><body><p>Åpningen av forskningsprosjektet EALÁT – 15. februar 2007 i Kautokeino - regjeringen.no</p>
<p type="title">Åpningen av forskningsprosjektet EALÁT – 15. februar 2007 i Kautokeino</p>
<p>Kjære alle sammen!</p>
<p>Det er en glede for meg å være her på åpningen av forskningsprosjektet EALÁT som skal forske på reindrift i et klima under endring. EALÁT- forskning er en oppfølging av Arktisk Råds klimarapport som konkluderte med at de største og første effektene av global oppvarming vil komme i Arktis.</p>
<p>Nordområdene er historiske bosettingsområder for urfolk som gjennom tidene har utviklet og tilpasset sin kultur og livsform til disse marginale subarktiske områdene. Det er stor fare for at klimaendringer i Arktis og økende økonomisk aktivitet i nord, vil særlig ramme urfolk som utøver sitt natur- og ressursavhengige levesett her. Den som er mest avhengig av naturen, vil også være mest sårbar.</p>
<p>I disse områdene er nærmere 100 000 mennesker fra mer enn 20 ulike etniske folkegrupper involvert i reindriften som næringsvei. Urfolk og reindriftsfolk står nå overfor store næringsmessige og kulturelle utfordringer på grunn av raske og ustabile klimaendringer. Når det er sagt, så vet vi at reindriftsfolk også tidligere har måttet tilpasse sin næringsform og levesett til klimatiske endringer. Forskjellen er kanskje den at endringene i dag kommer mye raskere og er mindre forutsigbare. Hvordan var klimaendringene tidligere og hvordan taklet og håndterte reindriftsfolk disse? Hvordan bør fremtidens tilpasningsstrategier være hvis reindriften fortsatt skal lykkes som en arktisk næring og som en modell for bærekraftig ressursutnyttelse i nordområdene?</p>
<p>For å få svar på disse - og mange flere spørsmål, trenger vi kunnskap. Jeg er derfor fornøyd med at Norges Forskningsråd har bevilget 9 mill. kroner til forskningsprosjektet EALÁT. Prosjektet ledes fra Samisk høgskole/Nordisk samisk institutt sammen med 37 deltakere, forskere, reineiere og formidlere som samarbeider fra 9 forskningsinstitusjoner i Norge og i 6 andre land, bla. i USA og Russland. Av dette forstår vi at EALÁT – prosjektet er stort samarbeidsprosjekt og utgjør mye mer i ressursinnsats enn disse 9 millionene.</p>
<p>Målet med prosjektet er å forberede reineiere og myndigheter på de forandringer som kan komme som effekt av oppvarming av reinbeitene og endret bruk av Arktis. Prosjektet skal også bidra til at reineierne selv kan redusere sårbarhet i næringen og definere risikofaktorer i forhold til fremtidige klimaendringer. Ved utøvelsen av næringen, har reindriftsfolk gjennom tidene tilegnet seg erfaringer og verdifulle kunnskaper som er lagt til grunn i næringens driftsformer i forhold til naturen, klimaet og miljøet, dyr og dyrevern, høsting av naturen og forvaltning av naturressursene og beitearealer. Evnen til tilpasning ble gjort på basis av reineiernes kunnskap som ligger i språket, i selve driftsformen med reinflokken og ikke minst i hver reineiers handlemåte.</p>
<p>Uten å ta i bruk denne særegne tradisjonskunnskapen, ville det vært vanskelig - eller umulig - for reindriftsfolk å lykkes med næringen, særlig når vi tar i betraktning de klimamessige betingelser som næringen drives under. Jeg er glad for at tradisjonskunnskapen fra ulike regioner i Arktis nå skal dokumenteres av EALÁT – prosjektet og at dette skal skje i nært samarbeid mellom reindriftsfolk og forskere. Prosjektet vil vise hvordan reindriftens tradisjonskunnskap kan brukes til å redusere næringens sårbarhet til klimaforandringene. Det blir spennende å se hvordan man kan forene empirisk vitenskap med reineiernes tradisjonsbaserte kunnskap og hvordan dette kan tilpasses og supplere hverandre. Dette er noe vi vil følge med interesse.</p>
<p>EALÁT- prosjektet vil på denne måten produsere kunnskaper både til reindriftsfolk og myndigheter til å utvikle nye positive forvaltningsstrategier som kan bidra til å øke reindriftens robusthet til forandringer - og ikke minst – til å bevare reinbeitearealene for fremtiden.</p>
<p>Lykke til med EALÁT som fremstår som et unik og mønstergyldig forskningsprosjekt!</p>
</body></document>
