<document xml:lang="nob" id="no_id"><header><title>Stor byggevirksomhet i 2011 - regjeringen.no</title><genre code="admin"/><author><person firstname="" lastname="Fornyings-, administrasjons- og kirkedepartementet" sex="unknown" born="" nationality=""/></author><year>2010</year><publChannel><publication><publisher>regjeringen.no</publisher></publication></publChannel><wordcount>592</wordcount><conversion_status type="standard"/><availability><free/></availability><submitter name="" email="divvun@samediggi.no"/><origFileName>http://regjeringen.no/nb/dep/fad/pressesenter/pressemeldinger/2010/stor-byggevirksomhet-i-2011.html?id=619663</origFileName><parallel_text xml:lang="sme" location="stuora-huksendoaibma-2011s_id_619663.html"/><metadata><uncomplete/></metadata><version>XSLtemplate $Revision: 34129 $; file-specific xsl  Revision; common.xsl  $Revision: 154948 $; </version></header><body><p>Stor byggevirksomhet i 2011 - regjeringen.no</p>
<p><em type="italic">I statsbudsjettet for 2011 legger Regjeringen opp til fortsatt høy statlig byggevirksomhet. Investeringsbudsjettet under Fornyings- administrasjons- og kirkedepartementet utgjør 3,2 milliarder kroner. </em></p>
<p>- Vi forvalter enorme verdier på vegne av fellesskapet både i form av eksisterende bygg og ved nye byggeprosjekter. Dette forplikter. Vårt viktigste redskap i denne sammenheng, Statsbygg, skal gå foran og vise vei gjennom å stille krav til miljøvennlige løsninger både i eksisterende bygningsmasse og i nye prosjekter, sier fornyings-, administrasjons- og kirkeminister Rigmor Aasrud.</p>
<p>I budsjettet for neste år foreslår regjeringen å bevilge penger til følgende større prosjekter:</p>
<list><p type="listitem">Fase 2 av restaureringen av Domus Media og de andre sentrumsbygningene ved Universitetet i Oslo skal få en oppstartbevilgning på 45 millioner kroner. De totale kostnadene ventes å ligge innenfor en ramme på 371,8 millioner kroner. Prosjektet skal være ferdig 2. halvår 2014.</p>
<p type="listitem">Til pågående prosjekter er det foreslått en videreføringsbevilgning på 462 mill. kroner. Størstedelen av midlene vil gå til fase 1 av restaureringen av Domus Media og de andre sentrumsbygningene ved Universitetet i Oslo og nytt odontologibygg ved Universitetet i Bergen. Begge prosjektene skal være ferdig i 2012. Kostnadsrammen for Domus Media, fase 1 er på 520 millioner kroner. Odontologibygget har en kostnadsramme på 811 mill. kroner.</p>
<p type="listitem">For å sikre at Eidsvollbygningen blir ferdig restaurert til Grunnlovsjubileet i 2014, foreslår Regjeringen en bevilgning i 2011 på 54,5 millioner kroner. Planlagt oppstart er september 2010. Det foreslås en kostnadsramme på 361,5 millioner kroner.</p>
<p type="listitem">Av andre prosjekter som allerede pågår, har følgende de største bevilgningsforslagene i 2011: <list><p type="listitem">Høgskolen i Oslo, sykepleierutdanningen 260 millioner kroner.</p>
<p type="listitem">Høgskolen i Bergen, samlokalisering 325 millioner kroner</p>
<p type="listitem">Høgskolen i Sogn og Fjordane, sentralbygg Sogndal 100 millioner kroner</p>
<p type="listitem">Regjeringskvartalet, R6 354 millioner kroner.</p>
</list></p>
</list><p>Det foreslås en bevilgning på 91 millioner kroner til oppstart av nye såkalte kurantprosjekt i 2011. Det største er nybygg av sør-samisk museum og kultursenter, Saemien Sijte, i Snåsa kommune. Prosjektet er nå i forprosjektfasen og endelig kostnad er ikke avklart. Til videreføring av igangsatte kurantprosjekt foreslås det en bevilgning på totalt 771 millioner kroner. Midlene er fordelt på mer enn 50 større og mindre prosjekter. De to største er nybygg til Handelshøyskolen i Bergen med en kostnad på 452,5 millioner kroner og nytt tilbygg til Domus Medica ved Universitetet i Oslo med en kostnad på 521,7 millioner kroner.</p>
<p>Regjeringen foreslår å bevilge penger til å prosjektere en rekke nye bygg:</p>
<list><p type="listitem">Basert på gjennomført internasjonal arkitektkonkurranse vil Regjeringen bevilge 160 millioner kroner til å videreføre prosjektering av Nytt Nasjonalmuseum på Vestbanen i Oslo.</p>
<p type="listitem">Nasjonalt Folkehelseinstitutts bygninger er i en dårlig forfatning. Flere av bygningene er omlag åtti år gamle og preges av ombygginger og provisoriske løsninger. Regjeringen foreslår å bevilge 37 millioner kroner til oppstart av prosjektering med sikte på full rehabilitering og nybygging. Forprosjektet vil etter planen bli ferdig i 2013.</p>
<p type="listitem">Nationaltheatret har behov for rehabilitering. Det er avsatt 10 millioner kroner til å utarbeide et forprosjekt.</p>
</list><p><em type="italic">Styrket vedlikehold av fengselseiendommene </em>Til forvaltning, drift og vedlikehold av byggene innenfor den statlige husleieordningen, er det budsjettert med 1,4 milliarder kroner i 2011. Dette inkluderer 30 millioner kroner til ekstraordinært vedlikehold av fengselseiendommene som har et stort vedlikeholdsetterslep. Forslaget følger opp tidligere ekstrasatsinger i 2009 og 2010. Til drift og vedlikehold av ikke-inntektsgivende eiendommer, i hovedsak kulturhistoriske eiendommer, foreslås det i år en bevilgning på 15,9 millioner kroner. Til forvaltning, drift og vedlikehold av de kongelige eiendommene er det avsatt 23 millioner kroner. </p>
</body></document>