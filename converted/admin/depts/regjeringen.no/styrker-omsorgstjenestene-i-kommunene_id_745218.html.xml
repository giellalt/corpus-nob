<document xml:lang="nob" id="no_id"><header><title>Nannejit gielddaid fuolahanbálvalusa - regjeringen.no</title><genre code="admin"/><author><person firstname="" lastname="Helse- og omsorgsdepartementet" sex="unknown" born="" nationality=""/></author><year>2013</year><publChannel><publication><publisher>regjeringen.no</publisher></publication></publChannel><wordcount>334</wordcount><conversion_status type="standard"/><availability><free/></availability><submitter name="" email="divvun@samediggi.no"/><multilingual/><origFileName>http://regjeringen.no/nb/dep/hod/pressesenter/pressemeldinger/2013/styrker-omsorgstjenestene-i-kommunene.html?id=745218</origFileName><parallel_text xml:lang="sme" location="nannejit-gielddaid-fuolahanbalvalusa_id_745218.html"/><metadata><uncomplete/></metadata><version>XSLtemplate $Revision: 64438 $; file-specific xsl  Revision; common.xsl  $Revision$; </version></header>
<body>
<p>Styrker omsorgstjenestene i kommunene - regjeringen.no</p>
<p><em type="italic">Regjeringen foreslår å bevilge 92,3 millioner til ytterligere 500 heldøgns omsorgsplasser i 2014. Til sammen gis det rom for 2500 plasser. I tillegg satser regjeringen på å heve kompetansen. </em></p>
<p>– Regjeringen vil at staten skal ta et større økonomisk ansvar for å sikre at kommunene får mulighet til å bygge ut kompetanse, kvalitet og kapasitet i omsorgstjenesten. I tillegg til økt bevilgning til flere omsorgsplasser, foreslår vi derfor 52 millioner til økt kompetanse, sier helse- og omsorgsminister Bent Høie.</p>
<p>Det er i dag om lag 65 000 ansatte uten helse- og sosialfaglig utdanning i omsorgstjenestene. Den foreslåtte styrkingen vil gi mange ansatte mulighet til å ta formell utdanning.</p>
<p type="title" xml:lang="dan">Lindrende behandling</p>
<p>Regjeringen mener også at lindrende behandling og omsorg for barn og ungdom har fått for lite oppmerksomhet.</p>
<p>–Vi foreslår derfor å bruke 2 millioner av kompetansemidlene på dette formålet. Målet er å styrke frivillige organisasjoners informasjonsarbeid overfor denne gruppen og deres pårørende, sier Høie.</p>
<p type="title">Økt kapasitet i omsorgen</p>
<p>Regjeringen foreslår å øke statens gjennomsnittlige andel av kostnadene til heldøgns omsorgsplasser. Andelen foreslås hevet fra dagens 35 prosent, til 50 prosent. I tillegg vil regjeringen øke taket på anleggskostnader for kommuner i pressområdene.</p>
<p>– Vårt forslag innebærer nesten en dobling av penger til kommunene i 2014, i forhold til forslaget fra den forrige regjeringen, sier Høie.</p>
<p type="title">Et sosialt tannhelseløft</p>
<p>I budsjettet for 2014 foreslår regjeringen et løft i støtten til behandling til personer med store tannhelseproblemer. Blant annet vil dette hjelpe helt eller delvis tannløse personer.</p>
<p>–Dette er uttrykk for en viktig prioritering. Med dette forslaget vil mennesker med særskilte tannhelseproblemer få støtte til den hjelpen de har behov for, sier Høie.</p>
<p>Innen tannhelse foreslår regjeringen en styrking med 40 millioner kroner til stønad til tannbehandling utover det den avgåtte regjeringen foreslo. Regjeringen foreslår også å avvikle den nye ordningen med gratis tannhelseundersøkelse for eldre på 75 år og over. Regjeringen vil i stedet prioritere tannbehandling til grupper med store tannhelsebehov.</p>
<p xml:lang="nno"><em type="italic">Følg oss på Facebook </em><em type="italic">Følg oss på Twitter </em></p>
</body></document>
