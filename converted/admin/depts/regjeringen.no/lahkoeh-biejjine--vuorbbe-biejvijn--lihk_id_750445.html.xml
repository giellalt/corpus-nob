<document xml:lang="nob" id="no_id"><header><title>Læhkoeh biejjine – Vuorbbe biejvijn – Lihkku beivviin – Gratulerer med dagen! - regjeringen.no</title><genre code="admin"/><author><person firstname="" lastname="Statsministerens kontor" sex="unknown" born="" nationality=""/></author><year>2014</year><publChannel><publication><publisher>regjeringen.no</publisher></publication></publChannel><wordcount>278</wordcount><conversion_status type="standard"/><availability><free/></availability><submitter name="" email="divvun@samediggi.no"/><multilingual/><origFileName>http://regjeringen.no/nb/dep/smk/aktuelt/nyheter/2014/lahkoeh-biejjine--vuorbbe-biejvijn--lihk.html?id=750445</origFileName><parallel_text xml:lang="sme" location="lahkoeh-biejjine--vuorbbe-biejvijn--lihk_id_750445.html"/><metadata><uncomplete/></metadata><version>XSLtemplate $Revision: 64438 $; file-specific xsl  Revision; common.xsl  $Revision: 154948 $; </version></header><body><p>Læhkoeh biejjine – Vuorbbe biejvijn – Lihkku beivviin – Gratulerer med dagen! - regjeringen.no</p>
<p><em type="italic">- I dag markerer vi samefolkets dag, og jeg gratulerer alle samer med dagen, sier statsminister Erna Solberg. Samenes kultur og de samiske språkene har vært en viktig del av mangfoldet i landet vårt helt siden statsdannelsen. Det beriker også vår felles kultur i dag. Regjeringen skal fortsette å legge til rette for dette mangfoldet, sier statsministeren. </em></p>
<p>I år markerer vi Norges grunnlovsjubileum. Grunnloven har en egen paragraf som stadfester myndighetenes ansvar for samisk språk, kultur og samfunnsliv.</p>
<p>Sametinget har et stort ansvar for å utvikle det samiske samfunnet. Staten har også et ansvar, og gjennom konsultasjonsordningen som ble opprettet i 2005, har vi fått gode arenaer for å ta opp felles problemstillinger. Etter regjeringsskiftet i fjor høst fikk det nye Kommunal- og moderniseringsdepartementet ansvaret for regjeringens samepolitikk, med Jan Tore Sanner som ansvarlig statsråd.</p>
<p>- Jeg er glad for å se at samefolkets dag blir markert av stadig flere over hele landet. Det viser at den samiske kulturen er sterk og livskraftig. Dagen vil også bli markert internt i departementsfellesskapet. Som sameminister vil jeg jobbe for å oppfylle regjeringens mål om at samisk språk, kultur og næring skal ha en sikker fremtid i Norge, sier kommunal- og moderniseringsminister Jan Tore Sanner. Samefolkets dag, 6. februar, feires til minne om det første samelandsmøtet som ble holdt i Trondheim i 1917. Dagen markerer det samiske flagget og fellesskapet på tvers av landegrensene på Nordkalotten. Dagen ble offisiell flaggdag i Norge i 2004.</p>
<p xml:lang="eng">Your browser does not support iframes.</p>
<p>Informasjon om videoformatene</p>
<list><p type="listitem">Last ned videoen som ogg (3,53 MB)</p>
<p type="listitem">Last ned videoen som mp4 (1,54 MB)</p>
</list></body></document>