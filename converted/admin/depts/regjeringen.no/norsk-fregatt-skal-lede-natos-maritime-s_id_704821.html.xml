<document xml:lang="nob" id="no_id"><header><title>Norgga fregáhtta galgá jođihit NATO mearraveaga - regjeringen.no</title><genre code="admin"/><author><person firstname="" lastname="Forsvarsdepartementet" sex="unknown" born="" nationality=""/></author><year>2012</year><publChannel><publication><publisher>regjeringen.no</publisher></publication></publChannel><wordcount>479</wordcount><conversion_status type="standard"/><availability><free/></availability><submitter name="" email="divvun@samediggi.no"/><multilingual/><origFileName>http://regjeringen.no/nb/dep/fd/aktuelt/nyheter/2012/norsk-fregatt-skal-lede-natos-maritime-s.html?id=704821</origFileName><parallel_text xml:lang="eng" location="norwegian-frigate-to-lead-nato-maritime-_id_704821.html"/><parallel_text xml:lang="sme" location="norgga-fregahtta-galga-joihit-nato-mearr_id_704821.html"/><metadata><uncomplete/></metadata><version>XSLtemplate $Revision: 64438 $; file-specific xsl  Revision; common.xsl  $Revision$; </version></header>
<body>
<p>Norsk fregatt skal lede NATOs maritime styrke - regjeringen.no</p>
<p><em type="italic">En norsk fregatt skal være kommandofartøy for NATOs stående maritime styrke i andre halvår 2013. – Dermed vil fregatten lede det viktige arbeidet med å bekjempe piratvirksomhet utenfor kysten av Afrikas horn, sier forsvarsminister Anne-Grete Strøm-Erichsen. </em></p>
<p>NATO har bedt Norge om å ta lederrollen for Standing Nato Maritime Group 1 (SNMG1) i andre halvår 2013. Gjennom denne rollen vil fregatten og staben også lede operasjonen Ocean Shield.</p>
<p>Det er første gang de nye fregattene deltar i en NATO-operasjon. - Med dette viser vi at Norge er rede til å ta på seg viktige oppgaver på vegne av NATO også til havs. Norge har moderne fregatter med stor kapasitet, godt trente mannskaper og stabsoffiserer som kan lede krevende maritime operasjoner, understreker forsvarsministeren.</p>
<p>Det er de samme NATO-styrkene som vil komme til unnsetning dersom det skulle oppstå en situasjon som krever internasjonal krisehåndtering i våre nærområder.</p>
<p><em type="italic">Sikrere seilinger </em>Piratvirksomheten har vært høy i Det indiske hav siden 2008. En mer offensiv taktikk fra de internasjonale anti-piratstyrkene og skipsfartsnæringens preventive tiltak har gjort seilingene noe sikrere. Fra våren 2011 har det vært en klar nedgang i antall kapringer, men problemet er fortsatt stort. </p>
<p>- Piratsituasjonen har bedret seg, men det er fortsatt nødvendig med militære tiltak som kan bidra til å øke sikkerheten for skipstrafikk og sjøfolk. Den militære, maritime tilstedeværelsen er fortsatt nødvendig for at situasjonen ikke igjen skal komme ut av kontroll, sier forsvarsminister Strøm-Erichsen.</p>
<p>Fregatten vil ha med kyst- eller marinejegere med kapasitet til å visitere eller pågripe pirater.</p>
<p><em type="italic">Må løses på land </em>Piratvirksomheten har rammet den globale skipstrafikken hardt de siste årene. Den utgjør en betydelig trussel for humanitære forsyninger til Somalia. - Norge er en stor skipsfartsnasjon, og ønsker å bidra for å bekjempe piratvirksomheten. Samtidig er det viktig å understreke at den langsiktige løsningen på piratproblemet ligger på land, sier Strøm-Erichsen. </p>
<p><em type="italic">Kostnad </em>Kostnaden ved å delta i NATOs stående marinestyrke er beregnet til rundt 94 millioner kroner. Tilleggsutgifter til deltakelse som styrkesjef i Ocean Shield er beregnet til 60 millioner kroner, derav 45 millioner i 2013. Utgiftene dekkes innenfor rammen av forsvarsbudsjettet. </p>
<p>Norge har tidligere deltatt med en fregatt til EU-operasjonen Atalanta (aug 2009-jan10) pluss stabsoffiserer både til EU- og NATO-operasjonen. I 2011 deltok et Orion overvåkingsfly i NATO-operasjonen Ocean Shield i en periode på tre måneder.</p>
<p><em type="italic">Fakta og bakgrunn: </em>Det går om lag 20 000 skip gjennom dette havområdet årlig, og rundt tusen av dem er norsk-kontrollerte. Om lag halvparten av disse fører norsk flagg. </p>
<p>NATO etablerte sin maritime operasjon, Ocean Shield, 17. august 2009. Operasjonen ledes fra NATOs maritime hovedkvarter i Northwood utenfor London. EUs maritime operasjon utenfor Somalia heter Atalanta og ble opprettet i 2008. Det internasjonale anti-piratarbeidet er organisert med mandat fra FNs sikkerhetsråd. FNs sikkerhetsråd har gjennom flere resolusjoner oppfordret stater og organisasjoner til å delta i bekjempelsen av den somaliske piratvirksomheten.</p>
</body></document>
