<document xml:lang="nob" id="no_id"><header><title>Ressursgruppe for større mangfold oppnevnt - regjeringen.no</title><genre code="admin"/><author><person firstname="" lastname="Kulturdepartementet" sex="unknown" born="" nationality=""/></author><year>2010</year><publChannel><publication><publisher>regjeringen.no</publisher></publication></publChannel><wordcount>457</wordcount><conversion_status type="standard"/><availability><free/></availability><submitter name="" email="divvun@samediggi.no"/><origFileName>http://regjeringen.no/nb/dep/kud/pressesenter/pressemeldinger/2010/Ressursgruppe-for-storre-mangfold-oppnevnt.html?id=607462</origFileName><parallel_text xml:lang="sme" location="stuorit-valljivuoa-resursajoavku-nammaduvvon_id_607462.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision: 154948 $; </version></header><body><p>Ressursgruppe for større mangfold oppnevnt - regjeringen.no</p>
<p>Kulturminister Anniken Huitfeldt har oppnevnt en gruppe som skal samarbeide med kulturinstitusjonene om bredere mangfold.</p>
<p>Gruppen består av fem personer som selv skal bestemme hvilke institusjoner de skal oppsøke. Målet er å oppnå større sosial inkludering ved å gjøre mottakere av statlig kulturstøtte mer bevisst på sine egne strategier i dette arbeidet.</p>
<p>- Gruppen må sees i sammenheng med departementets overordnede målsetting: å gjøre kulturelt mangfold til et selvfølgelig og gjennomgående trekk ved institusjonenes virksomhet, sier kulturminister Anniken Huitfeldt.</p>
<p>Institusjonene rapporterer allerede om sitt arbeid med kulturelt mangfold i programvirksomhet, publikumsarbeid og personalpolitikk. Gruppen skal på grunnlag av utvalgte institusjoners rapportering og ved direkte kontakt med institusjonene, vurdere hvordan institusjonene gjennom sin strategi og praksis ivaretar kulturelt mangfold i samsvar med rapporteringskrav. Gruppen skal komme med innspill til departementet om hvordan institusjonene og departementet kan bidra til at målsettingen nås.</p>
<p>Både program-, publikums- og personalprofil er gjenstand for undersøkelser og diskusjon i gruppens arbeid. Spørsmål som gruppen skal ta opp er blant annet hvordan institusjonene arbeider for å nå minoritetspublikum, hvordan de jobber for bred rekruttering av ansatte og ikke minst hvilke føringer dette legger på institusjonenes kunstneriske produksjon.</p>
<p>Gruppens medlemmer:</p>
<p type="listitem">Liv Hege Skagestad (gruppeleder): Plan- og utviklingsleder i Bondeungdomslaget i Oslo. Her har Skagestad vært initiativtager til prosjektet Den mangfoldige scenen, som hun fortsatt leder. Hun har tidligere arbeidet med blant annet kulturminneforvaltning i Miljøverndepartementet.</p>
<p type="listitem">Sampda <span type="quote">”Samsaya”</span> Sharma er en indisk-norsk sanger og skuespiller som nå er veletablert i Norge.  Hun har medvirket i Ungdommens Kulturmønstring, og i NM i Rock havnet hun og bandet hennes i sin tid på andreplass. Hun har gitt ut en rekke plater og har medvirket som skuespiller i flere filmer. Samsaya har også arbeidet innen tv og radio.</p>
<p type="listitem">Mostafa Pourbayat: Rådgiver for Hedmark fylkeskommunes flerkulturelle satsning siden 1998. 20 års erfaring med flerkulturelt arbeid. Pourbayat har bakgrunn som samfunnsviter med utdannelse innen ledelse. Han har blant annet vært med på å bygge opp Glomdalsmuseets flerkulturelle kompetansesenter. Har vært saksordfører for Hedmark fylkeskommunes kulturplan, Det flerkulturelle Hedmark. Var medlem av referansegruppa for mangfoldsåret. Bosatt i Hedmark.</p>
<p type="listitem">Nefise Özkal Lorentzen, filmskaper. Har laget en rekke dokumentarfilmer med relevans for flerkulturalitet, blant annet <span type="quote">”Gender me”</span>- om islam og homofili, <span type="quote">”Det hendte den gang, det hender i dag”</span>- om norske krigsveteraner og dagens flyktninger, samt en tv-produksjon for barn om et flerkulturelt miljø på Nesodden. Özkal Lorentzen har undervist</p>
<p type="listitem">Kjell Magne Mælen, dekan ved Det kunstfaglige fakultet ved Universitetet i Tromsø. Kjell Magne Mælen har Norges eneste doktorgrad i publikumsutvikling. Han har bred yrkeserfaring, både som lærer i grunnskolen, journalist, høyskole - og universitetslektor og med flere stillinger innen for offentlig forvaltning på fylkesnivå.</p>
</body></document>