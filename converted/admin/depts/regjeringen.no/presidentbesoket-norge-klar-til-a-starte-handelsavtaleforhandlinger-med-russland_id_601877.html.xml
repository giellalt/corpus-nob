<document xml:lang="nob" id="no_id"><header><title>Presideantagalledeapmi: Norga lea válmmaš siehtadallagoahtit gávpesoahpamuša Ruoššain - regjeringen.no</title><genre code="admin"/><author><person firstname="" lastname="Nærings- og handelsdepartementet" sex="unknown" born="" nationality=""/></author><year>2010</year><publChannel><publication><publisher>regjeringen.no</publisher></publication></publChannel><wordcount>376</wordcount><conversion_status type="standard"/><availability><free/></availability><submitter name="" email="divvun@samediggi.no"/><origFileName>http://regjeringen.no/nb/dep/nhd/pressesenter/pressemeldinger/2010-2/Presidentbesoket-Norge-klar-til-a-starte-handelsavtaleforhandlinger-med-Russland.html?id=601877</origFileName><parallel_text xml:lang="eng" location="norway-ready-to-start-negotiations-with-russia_id_601877.html"/><parallel_text xml:lang="sme" location="presideantagalledeapmi-norga-lea-valmma-siehtadallagoahtit-gavpesoahpamua-ruoain_id_601877.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision: 154948 $; </version></header><body><p>Presidentbesøket: Norge klar til å starte handelsavtaleforhandlinger med Russland - regjeringen.no</p>
<p>Russlands første visestatsminister Viktor Zubkov og nærings- og handelsminister Trond Giske. (Foto: NHD) <em type="italic">Da Russlands første visestatsminister Viktor Zubkov møtte nærings- og handelsminister Trond Giske i formiddag, ble han møtt av nyheten om at Norge er klar til å starte forhandlinger om en handelsavtale med russerne. </em></p>
<p><em type="italic">– Russland er allerede en viktig handelspartner for Norge. Til tross for finanskrisen var den norske eksporten til Russland i fjor på 5,8 milliarder kroner. Det er en fordobling siden 2003. En handelsavtale vil gi oss enda bedre betingelser for samhandel mellom våre to land, sier Giske. </em></p>
<p>EFTA og Russland fullførte allerede i 2008 en felles forstudie som anbefaler å starte forhandlinger. Russerne har i mellomtiden opprettet en tollunion med Hviterussland og Kasakhstan, og har bedt om at forhandlingene omfatter alle de tre landene.</p>
<p><em type="italic">– Vi har jobbet aktivt i mange år med å få på plass betingelsene for å starte dette arbeidet. Regjeringen har nå avklart at det er mulig å utvide avtalen til å omfatte alle landene i tollunionen, det vil si at vi også kan inngå en avtale som omfatter Hviterussland og Kasakhstan, sier Giske. </em></p>
<p>En tilsvarende politisk avklaring er nødvendig i hvert enkelt EFTA-land før forhandlingene kan starte med de tre landene der det til sammen bor 165 millioner mennesker.</p>
<p><em type="italic">– Her finnes det et enormt marked for Norge. For eksempel så har norske bedrifter kompetanse og sterke kommersielle interesser i energisektoren som bør være av stor interesse for Kasakhstan, sier Giske. </em></p>
<p>I formiddagens møte understreket begge parter felles interesse i styrkede handelsforbindelsene mellom Norge og Russland basert på forutsigbare rammer.</p>
<p><em type="italic">Fakta: </em></p>
<list><p type="listitem">Samhandelen mellom Russland og Norge var i 2009 på 12 milliarder kroner.</p>
<p type="listitem">Norsk samhandel med Hviterussland utgjorde i 2008 ca. 1,17 mrd kroner, mens eksporten fra Norge til Kasakhstan samme år beløp seg på 3,56 mrd kroner mot import på 83 millioner kroner.</p>
<p type="listitem">Norge skal lede EFTAs forhandlinger med Russland, Hvitesrussland og Kasakhstan.</p>
<p type="listitem">Verken Russland, Kasakhstan eller Hviterussland har sluttført sine tiltredelsesforhandlinger til WTO. Fra norsk side legges det til grunn at Russland og de øvrige landene i tollunionen skal være WTO-medlemmer før en eventuell handelsavtale med EFTA undertegnes.</p>
</list><p>Bilder fra næringslivsseminaret kan lastes ned på Flickr. (Foto: NHD) http://www.flickr.com/photos/nhd-info/sets/72157623935050304/</p>
<p>Video fra møtet:</p>
</body></document>