<document xml:lang="nob" id="no_id"><header><title>Siri Hatlen nammaduvvo nuoraid OG-stivrajođiheaddjin - regjeringen.no</title><genre code="admin"/><author><person firstname="" lastname="Kulturdepartementet" sex="unknown" born="" nationality=""/></author><year>2012</year><publChannel><publication><publisher>regjeringen.no</publisher></publication></publChannel><wordcount>405</wordcount><conversion_status type="standard"/><availability><free/></availability><submitter name="" email="divvun@samediggi.no"/><multilingual/><origFileName>http://regjeringen.no/nb/dep/kud/pressesenter/pressemeldinger/2012/siri-hatlen-utnevnes-som-styreleder-for-.html?id=668691</origFileName><parallel_text xml:lang="sme" location="siri-hatlen-nammaduvvo-nuoraid-og-stivra_id_668691.html"/><metadata><uncomplete/></metadata><version>XSLtemplate $Revision: 48460 $; file-specific xsl  Revision; common.xsl  $Revision: 154948 $; </version></header><body><p>Siri Hatlen utnevnes som styreleder for ungdoms-OL - regjeringen.no</p>
<p>Siri Hatlen er i dag utnevnt som styreleder for organisasjonskomiteen for forberedelse og gjennomføring av ungdoms-OL 2016.</p>
<p>Fra venstre: Generalsekretær i Norges idrettsforbund Inge Andersen, ordfører i Lillehammer Espen Granberg Johnsen, idrettspresident Børre Rognlien, nyutnevnt styreleder i ungdoms-OL Siri Hatlen, kulturminister Anniken Huitfeldt og markedssjef i Den internasjonale olympiske komité Gerhard Heiberg. (Foto: Wenche Stadven Nybo/Kulturdepartementet)</p>
<p>Siri Hatlen har vært administrerende direktør ved Oslo universitetssykehus og konserndirektør i Statkraft, hatt ulike lederstillinger i Statoil og har hatt en rekke lederoppdrag knyttet til endring og omstilling både i privat og i offentlig sektor. Hatlen har vært styreleder for Helse Øst, Det Norske Samlaget, Vinmonopolet, SIVA, Blom ASA, Undervisningsbygg og Statens lånekasse for utdanning, samt styremedlem i en rekke selskap som SMEDVIG ASA, PGS ASA og Kongsbergruppen ASA.</p>
<p>- Jeg er meget fornøyd med at Siri Hatlen har takket ja til å være styreleder for YOGOC, sier kulturminister Anniken Huitfeldt. - Det vil bli en utfordrende oppgave å lede styret for ungdoms-OL. Men med sin brede og tunge erfaring fra offentlig og privat virksomhet er Siri Hatlen en meget godt kvalifisert styreleder, sier Huitfeldt. Staten har gitt en statsgaranti beregnet til 409 mill. kroner og et tilskudd på 232 mill. kroner for å arrangere vinterungdoms-OL 2016 på Lillehammer.</p>
<p>Stortinget har vedtatt at organisasjonskomiteen for forberedelse og gjennomføring av ungdoms-OL 2016 (YOGOC) opprettes i form av et aksjeselskap med statlig eierandel og styredeltakelse på mer enn 50 %. Dette er for å sikre at både statsgarantien og statstilskuddet blir ivaretatt på en skikkelig måte.</p>
<p>Det første vinterungdoms-OL i historien starter fredag denne uka i Innsbruck. Det vil derfor være lite erfaringsgrunnlag å bygge på når ungdoms-OL 2016 skal planlegges.</p>
<p type="title">Bakgrunn</p>
<p>Ungdoms-OL er et olympisk idrettsarrangement for ungdom i aldersgruppen 14-18 år, som sammen med et kultur- og et utdanningsprogram har fokus på olympiske idealer som vennskap, solidaritet og edel kappestrid. Det skal konkurreres i alle syv vinteridrettsgrener på det olympiske programmet: Aking, bob og skeleton, curling, ishockey, ski, skiskyting, skøyter og snowboard. Lillehammer vil arrangere ungdoms-OL i 2016 sammen med Øyer, Gjøvik og Hamar kommuner. Arrangementet vil ha en varighet på ti dager og ha om lag 1000 utøvere og 500 ledere og trenere. Det første sommerungdoms-OL ble arrangert i Singapore i 2010, og de første vinterlekene vil bli arrangert i Innsbruck, Østerrike i januar 2012. Det er videre besluttet at sommerlekene i 2014 skal avholdes i Nanjing, Kina.</p>
</body></document>