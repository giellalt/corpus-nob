<document xml:lang="nob" id="no_id"><header><title>Mánáidsuodjalusa barggut - regjeringen.no</title><genre code="admin"/><author><person firstname="" lastname="Barne-, likestillings- og inkluderingsdepartementet" sex="unknown" born="" nationality=""/></author><year>2007</year><publChannel><publication><publisher>regjeringen.no</publisher></publication></publChannel><wordcount>321</wordcount><conversion_status type="standard"/><availability><free/></availability><submitter name="" email="divvun@samediggi.no"/><origFileName>http://regjeringen.no/nb/dep/bld/tema/barnevern/barnevernets-oppgaver.html?id=476334</origFileName><parallel_text xml:lang="eng" location="child-welfare-service_id_476334.html"/><parallel_text xml:lang="sme" location="manaidsuodjalusa-doaimmat_id_476334.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p>Barnevernets oppgaver - regjeringen.no</p>
<p><em type="italic">Barnevernets hovedoppgave er å sikre at barn og unge som lever under forhold som kan skade deres helse og utvikling, får nødvendig hjelp og omsorg til rett tid, samt å bidra til at barn og unge får trygge oppvekstvilkår. </em></p>
<p>Omsorg for og oppdragelse av barn er i første rekke foreldrenes ansvar. Foreldre kan likevel ha behov for hjelp i kortere eller lengre perioder, for eksempel på grunn av en vanskelig livssituasjon. Her kan barnevernet komme inn for å bistå barn og familier slik at barn sikres gode levekår og utviklingsmuligheter.</p>
<p>Barnevernmyndighetenes ansvar og arbeidsoppgaver er regulert i lov 17. juli 1992 om barneverntjenester (barnevernloven) med forskrifter.</p>
<p>Barne-, likestillings- og inkluderingsdepartementet har et overordnet ansvar for barnevernet, mens forvaltningen av barnevernet i hovedsak er lagt til den kommunale barneverntjenesten og staten ved Barne-, ungdoms- og familieetaten (Bufetat).</p>
<p type="title">Barnevernets viktigste oppgaver:</p>
<p><em type="italic">- Å gi hjelp og støtte </em></p>
<p>Barneverntjenesten skal sette i verk hjelpetiltak for barnet og familien når barnet på grunn av forholdene i hjemmet eller av andre grunner har særlig behov for det. Hjelpen kan gis i form av råd og veiledning, eventuelt i kombinasjon med andre hjelpetiltak. Vanlige hjelpetiltak er for eksempel barnehageplass, støttekontakt og avlastningstiltak i hjemmet.</p>
<p><em type="italic">- Ta vare på utsatte barn </em></p>
<p>Barneverntjenesten skal ta de skritt som til enhver tid er nødvendig for å beskytte barn mot omsorgssvikt og motvirke at barn lider fysisk og psykisk overlast.</p>
<p>- <em type="italic">Ansvar for å gripe inn – eventuelt mot foreldrenes vilje </em></p>
<p>Barneverntjenesten har også et ansvar for å gripe inn dersom tiltak i hjemmet ikke er tilstrekkelig til å ivareta barnets behov. Barneverntjenesten kan da for en periode i samråd med foreldrene formidle plass i fosterhjem eller på institusjon, eventuelt på et senter for foreldre og barn. Dersom et barn skal plasseres utenfor hjemmet uten foreldrenes samtykke, må det treffes vedtak om dette i fylkesnemnda for barnevern og sosiale saker etter forslag fra kommunen.</p>
<p>Sist oppdatert: 10.02.2012</p>
</body></document>
