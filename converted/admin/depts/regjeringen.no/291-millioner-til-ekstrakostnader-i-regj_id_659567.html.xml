<document xml:lang="nob" id="no_id"><header><title>291 miljovnna Ráđđehuskoartila lassigoluide - regjeringen.no</title><genre code="admin"/><author><person firstname="" lastname="Fornyings-, administrasjons- og kirkedepartementet" sex="unknown" born="" nationality=""/></author><year>2011</year><publChannel><publication><publisher>regjeringen.no</publisher></publication></publChannel><wordcount>463</wordcount><conversion_status type="standard"/><availability><free/></availability><submitter name="" email="divvun@samediggi.no"/><origFileName>http://regjeringen.no/nb/dep/fad/pressesenter/pressemeldinger/2011/291-millioner-til-ekstrakostnader-i-regj.html?id=659567</origFileName><parallel_text xml:lang="sma" location="291-miljovnna-raehuskoartila-lassigoluid_id_659567.html"/><parallel_text xml:lang="sme" location="291-miljovnna-raehuskoartila-lassigoluid_id_659567.html"/><parallel_text xml:lang="smj" location="291-miljovnna-raehuskoartila-lassigoluid_id_659567.html"/><metadata><uncomplete/></metadata><version>XSLtemplate $Revision: 48460 $; file-specific xsl  Revision; common.xsl  $Revision: 154948 $; </version></header><body><p>291 millioner til ekstrakostnader i Regjeringskvartalet - regjeringen.no</p>
<p type="title">291 millioner til ekstrakostnader i Regjeringskvartalet</p>
<p><em type="italic">I statsbudsjettet foreslår Regjeringen store bevilgninger knyttet til bombeangrepet mot regjeringskvartalet 22. juli 2011. På budsjettet er det foreslått bevilgninger på 250 millioner kroner til byggekostnader og aktiviteter knyttet til reetablering og gjenreisning av Regjeringskvartalet. Det er også foreslått bevilgninger til nye sikringstiltak i Regjeringskvartalet på til sammen 26,6 millioner kroner, samt 15 millioner til oppgradering av strømforsyningen. </em></p>
<p>I Statsbudsjettet får Statsbygg og DSS til sammen 250 millioner kroner for å dekke ekstraordinære behov:</p>
<list><p type="listitem">Statsbyggs driftsbudsjett i 2012 foreslås styrket med 130 millioner kroner for å ivareta arbeidet med å skaffe tilfredsstillende erstatningslokaler til departementer som ikke lenger kan benytte sine lokaler etter terroranslaget. Det er også nødvendig å foreta ombygninger i de innleide lokalene for å ivareta sikkerhetsmessige og funksjonelle behov. Det vil også bli utført omfattende sikringsarbeider i de skadede bygningene, både de som er tatt i bruk og de som ikke lenger benyttes som følge av omfattende skader.</p>
<p type="listitem">Departementenes Servicesenter (DSS) får 100 millioner kroner for å dekke merutgifter til fellestjenester i hele 2012. Det dreier seg om økt bemanning for å ivareta vakt- og sikringsbehovet i Regjeringskvartalet og de andre lokalene departementene nå disponerer, samt anskaffelser og erstatning av helt nødvendig driftsutstyr. Behovene fordeler seg med 75,4 millioner kroner til drift, og 24,6 millioner kroner til større utstyrsanskaffelser.</p>
<p type="listitem">I tillegg foreslås det bevilget 20 millioner kroner til Statsbygg for å gjennomføre diverse prosjekteringsarbeider etter terroranslaget.</p>
</list><p>I Statsbudsjettet er det foreslått følgende sikringstiltak i Regjeringskvartalet:</p>
<list><p type="listitem">15,1 millioner kroner til ny vaktsentral. Planene for ny vaktsentral er som følge av ødeleggelsene 22. juli 2011 noe endret og medfører dessuten ny lokalisering.</p>
<p type="listitem">11,5 millioner kroner til vakt og sikring på grunn av økt antall tekniske installasjoner i regjeringskvartalet og i Utenriksdepartementet.</p>
</list><p>Det er også fremmet forslag om å bevilge 15 millioner kroner til oppgradering av strømforsyningen i Regjeringskvartalet.</p>
<p>- Sikringsarbeidene i Regjeringskvartalet knyttet til ny vaktsentral og oppgradering av strømforsyningen er viktige tiltak som har vært planlagt lenge. I tillegg får vi store ekstraordinære utgifter som følge av bombeangrepet mot Regjeringskvartalet. Både Statsbygg og DSS trenger økte midler for blant annet å sikre vakthold i regjeringskvartalet, erstatningslokaler for berørte departementer og ombygningen av midlertidige lokaler, sier statsråd Rigmor Aasrud i forbindelse med fremleggelsen av statsbudsjettet.</p>
<p>Statsråden understreker også at det fortsatt er usikkerhet knyttet til hvilke konsekvenser terroranslaget har for 2012-budsjettet. Det kan derfor bli aktuelt å komme tilbake i løpet av året, når man har bedre oversikt over disse utgiftene.</p>
<p>- Det er også foreslått at Statsbygg får 20 millioner til ulike prosjekteringsoppgaver i forbindelse med bombeangrepet og bygging av det nye regjeringskvartalet. Jeg vil understreke at det vil ta noe tid før regjeringen tar en beslutning om hvordan Regjeringskvartalet skal se ut i framtida, sier Aasrud.</p>
</body></document>