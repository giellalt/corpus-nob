<document xml:lang="nob" id="no_id">
  <header>
    <title>NSRs presidentkandidat om Nordisk samekonvensjon: Ikke mist målet av syne! – NSR</title>
    <genre code="admin"/>
    <author>
      <unknown/>
    </author>
    <year>2017</year>
    <wordcount>550</wordcount>
    <conversion_status type="standard"/>
    <availability>
      <license type="standard"/>
    </availability>
    <multilingual/>
    <origFileName>http://nsr.no/5411/nsrs-presidentkandidat-om-nordisk-samekonvensjon-ikke-mist-malet-av-syne</origFileName>
    <parallel_text xml:lang="sme" location="nsr-presideantaevttohas-davviriikkalas-samekonvensuvnna-birra-allot-vajaldahte-aigumusa_lang=se_more-5430.html"/>
    <metadata>
      <uncomplete/>
    </metadata>
    <version>XSLtemplate $Revision: 150288 $; file-specific xsl  Revision; common.xsl  $Revision: 154948 $; </version>
  </header>
  <body>
    <p xml:lang="sme">NSR</p>
    <p xml:lang="nno">Norske Samers Riksforbund</p>
    <p type="title">NSRs presidentkandidat om Nordisk samekonvensjon: Ikke mist målet av syne!</p>
    <p xml:lang="sme">NSR   Sametinget , Sametingsgruppa , Sametingsgruppa , Sápmi , Ukategorisert  0</p>
    <p>I den heftige debatten om forslaget til en nordisk samekonvensjon må vi ikke miste målsetningen av syne. Samene må som folk ha mulighet til å samarbeide og samhandle på tvers av grensene, og staten vi bor i må harmonisere lover og regelverk slik at det ikke skal utgjøre så stor forskjell hvilken side av grensen du er født som same på.</p>
    <p>Alle som har fulgt med i den samepolitiske debatten i løpet av de siste tiårene, forstår at forhandlingene om konvensjonen har vært krevende. De nordiske statene, som i internasjonale fora ofte fremstilles som menneskerettighetenes forsvarere, følger sjelden opp like godt i sin egen bakgård, i forholdet til samene. Spesielt temaer som samisk selvbestemmelse og rettigheter til land, vann og ressurser er krevende. Ingen kan derfor være overrasket over at det er nettopp disse temaene som har vært problematiske i forhandlingene om en nordisk samekonvensjon.</p>
    <p>Nå som konvensjonen er løftet ut av det lukkede forhandlingsrommet, så bør alle som er opptatt av samenes felles framtid ønske debatten om konvensjonen velkommen. De løsningene som man har forsøkt å finne fram til må tåle denne debatten, fordi vi skal leve med dem i mange år framover. Vi samepolitikere må ikke bli defensive til den kritikken som kommer fra sivilsamfunn og samerettseksperter, men heller hente inspirasjon og krefter til de gode løsningene fra dem. Jeg oppfordrer Sametingene til å legge til rette for informasjonsvirksomhet og åpen debatt om forslaget.</p>
    <p>Jeg vil også benytte anledningen til å takke de som har representert sametingene i forhandlingene gjennom mange krevende år. Selv om vi fra et samisk synspunkt hadde langt høyere ambisjoner for konvensjonen enn det statene viste seg å ha, så er det i seg selv en seier at de nordiske statene i et felles dokument bruker begrepet <em type="italic">samisk selvbestemmelse </em>. Det er i seg selv historisk, det er verdt å tenke over. Nå som konvensjonsteksten får hard medfart, så må vi også erkjenne at den også representerer en milepæl i prosessen om en felles samisk framtid. </p>
    <p>Denne saken er så viktig at vi må ta oss god tid til å vurdere konvensjonens svake og sterke sider, og også utforske mulighetene for å få akseptable løsninger på plass. Sametingene må ikke opptre defensivt på vegne av forhandlingsresultatet, men ønske debatten velkommen. Samtidig håper jeg at den sterke kritikken vi har sett ikke gjør at vi forkaster tanken om konvensjonen, selv om ikke alle er så fornøyd med dagens tekst. Vi må ikke miste målet av syne. Vi må fortsatt ha som målsetning at statene skal harmonisere lover og regelverk, slik at riksgrensene i framtiden kanskje ikke skiller oss i like stor grad som de gjør i dag.</p>
    <p>
      <em type="italic">Av Aili Keskitalo, NSRs presidentkandidat og parlamentarisk leder </em>
    </p>
    <p>Her kan du lese noen korte fakta om Nordisk samekonvensjon .</p>
    <p>Ønsker rekruttering og kulturell bærekraft i reindriftsavtalen</p>
    <p>Kort om Nordisk samekonvensjon</p>
    <p type="title" xml:lang="eng">Related Posts</p>
    <p xml:lang="sme">Sametinget , Sametingsgruppa , Sápmi</p>
    <p type="title">Reindriftsmeldingen tar skritt bort fra tradisjonell samisk reindrift</p>
    <p xml:lang="sme">Nyheter , Sametinget , Sametingsgruppa , Sametingsgruppa , Sápmi , Ukategorisert</p>
    <p type="title" xml:lang="nno">Beskjeden til Stortinget: Ta fornorskningen på alvor!</p>
    <p>Nordre valgkrets , Nyheter , Sametinget , Sametingsgruppa , Sametingsgruppa , Sápmi , Vesthavet valgkrets</p>
    <p type="title">Jubler over deling av Tysfjord</p>
  </body>
</document>
