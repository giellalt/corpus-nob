<document xml:lang="nob" id="no_id">
  <header>
    <title>Avsluttet i Istanbul  - kongehuset.no</title>
    <genre code="admin"/>
    <author>
      <unknown/>
    </author>
    <wordcount>558</wordcount>
    <conversion_status type="standard"/>
    <availability>
      <license type="standard"/>
    </availability>
    <multilingual/>
    <origFileName>http://www.kongehuset.no/nyhet.html?tid=118716</origFileName>
    <parallel_text xml:lang="eng" location="nyhet.html_tid=118716.html"/>
    <parallel_text xml:lang="sme" location="nyhet.html_tid=118716_sek=74887.html"/>
    <metadata>
      <uncomplete/>
    </metadata>
    <version>XSLtemplate $Revision: 150288 $; file-specific xsl  Revision; common.xsl  $Revision: 154948 $; </version>
  </header>
  <body>
    <p>Hopp til hovedinnhold</p>
    <p>kongehuset.no</p>
    <p type="title">Avsluttet i Istanbul</p>
    <p>Deres Majesteter Kongen og Dronningen avslutter sitt statsbesøk til Tyrkia i dag. Etter å ha startet formiddagen på norsk-tyrkisk næringslivsseminar, fikk Kongeparet anledning til å besøke prkatbyggene Blå moské og Aya Sofia.</p>
    <p xml:lang="koi">07.11.2013</p>
    <p>Muligheter for økt næringssamarbeid mellom Tyrkia og Norge var temaet for dagens seminar på Istanbul Çırağan Palace Kempinski. Det bygges stadig flere norske skip i Tyrkia, og Kongen pekte på hvordan gode norske erfaringer med tyrkiske verft, kombinert med bruk av norsk design og teknologi i tyrkisk maritim industri, som ett av områdene der samarbeidet er til gjensidig nytte.</p>
    <p>Byutvikling og arkitektur er et annet tema under seminaret. Det norske arkitektkontoret Nordic Office of Architecture vant nylig oppdraget med å tegne verdens største flyplass som nå skal bygges utenfor Istanbul, og flere byutviklingsprosjekter ble presentert på seminaret i dag.</p>
    <p>Kongen framholdt sjømat som et annet tema for økt samarbeid:</p>
    <p xml:lang="eng"><em type="italic">In this area, too, Turkey and Norway are finding more and more win-win effects </em>. <em type="italic">Sharing experience and expertise in seafood production and handling is one example; feeding a healthy population with Norwegian products that augment rather than compete with Turkish production is another. </em></p>
    <p type="title">Den blå moské og Aya Sofia</p>
    <p>Etter seminaret besøkte Kongeparet både Den blå moské (eller Sultan Ahmet-moskéen, som den egentlig heter) og Aya Sofia. De to praktbyggene ligger nært ved hverandre i Istanbuls gamle bydel Sultanahmet.</p>
    <p>Den blå moske ble bygget under Sultan Ahmet I tidlig på 1600-tallet, og er en av Istanbuls største moskeer. Tilnavnet har den fått på grunn av de keramiske İznik-flisene som kler den innvendig – i hovedsak hvite med blå dekor.</p>
    <p>Aya Sofia er tusen år eldre (bygget 532–537) og var en gang kristenhetens største kirke. Etter at tyrkerne erobret Konstantinopel i 1453 ble Aya Sofia gjort om til moské – for så å bli sekularisert og gjort til museum i 1934.</p>
    <p>Kongen kommenterte møtet med Tyrkia slik i besøkets første tale:</p>
    <p>
      <em type="italic">Da de norske vikinger for tusen år siden kom seilende hit, befalte høvdingen deres at de skulle se rett fram når de red inn i byen og late som de ikke var imponert. I dag tillater vi oss både å se og å bli imponert. </em>
    </p>
    <p>I ettermiddag avsluttes statsbesøket med en lunsj der Istanbuls guvernør Hüseyin Avni Mutlu og fru Mutlu er vertskap.</p>
    <p type="title" xml:lang="nno">Del denne artikkelen på Facebook eller Twitter</p>
    <p>Kong Harald og Dronning Sonja snakker med pressen ved avslutningen av statsbesøket til Tyrkia 5. - 7. november 2013. (Foto: NTB scanpix)</p>
    <p xml:lang="nno">Fakta</p>
    <p xml:lang="nno">
      <em type="italic">Fakta om Tyrkia </em>
    </p>
    <p xml:lang="dan">Hovedstad: Ankara Største byer: Istanbul, Ankara, Izmir</p>
    <p>Størrelse: 770 760 km² (Norge: 385 186 km²) Befolkning 2010: ca 76,8 millioner Offisielt språk: Tyrkisk</p>
    <p xml:lang="eng">Styresett: Republikk Statsoverhode 2013: President Abdullah Gül</p>
    <p>Diplomatiske forbindelser mellom Tyrkia og Norge ble opprettet i 1925, og de bilaterale forbindelsene er meget gode.</p>
    <p>Norsk eksport til Tyrkia er økende, særlig har økningen i salget av sjømat vært god. Statkraft har etablert seg for investering i vannkraftutbygging, og stadig flere norske fartøyer bygges i Tyrkia.</p>
    <p>Over 400 000 nordmenn besøkte Tyrkia i 2012, og stadig flere slår seg ned. Per 2012 hadde over 5000 oppholdstillatelse. Det bor omlag 16 500 tyrkiske statsborgere og nordmenn av tyrkisk opprinnelse i Norge.</p>
    <p>Kilde: UD</p>
    <p>Relaterte lenker</p>
    <list>
      <p type="listitem">Norsk-tyrkisk samarbeid (Nyhet)</p>
      <p type="listitem">Statsbesøk til Tyrkia (Nyhet)</p>
      <p type="listitem" xml:lang="eng">State visit to Turkey: Opening speech at business seminar (Tale)</p>
    </list>
    <list>
      <p type="listitem">Fotoalbum med bilder fra besøket til Tyrkia</p>
      <p type="listitem" xml:lang="est">Hagia Sofia</p>
    </list>
  </body>
</document>
