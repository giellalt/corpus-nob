<document xml:lang="nob" id="no_id"><header><title>- Norge takker dere  - kongehuset.no</title><genre code="admin"/><author><unknown/></author><wordcount>603</wordcount><conversion_status type="standard"/><availability><license type="standard"/></availability><multilingual/><origFileName>http://www.kongehuset.no/nyhet.html?tid=123132</origFileName><parallel_text xml:lang="eng" location="nyhet.html_tid=123132.html"/><parallel_text xml:lang="sme" location="nyhet.html_tid=123132_sek=74887.html"/><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision$; </version></header>
<body>
<p>Hopp til hovedinnhold</p>
<p type="title">- Norge takker dere</p>
<p>Hans Majestet Kong Harald er til stede under dagens markering av frigjøringen av Øst-Finnmark. Det er 70 år siden sovjetiske tropper drev den tyske okkupasjonsmakten ut av områdene rundt Kirkenes.</p>
<p xml:lang="vep">25.10.2014</p>
<p>Det var her det startet. Frigjøringen av Øst-Finnmark ble begynnelsen på slutten av 2. verdenskrig i vårt land.</p>
<p>Den høytidelige markeringen fant sted på torget i Kirkenes, der både norske og russiske veteraner var til stede, i tillegg til Russlands utenriksminister, Sergej Lavrov  . Kong Harald talte:</p>
<p><em type="italic">- Norge har aldri glemt, og vil aldri glemme, det store bidrag vår russiske nabo ytet for vår frihet da mest det gjaldt. Mange hundre sovjetiske soldater falt under kampene i Øst-Finnmark høsten 1944. Av de nesten 100.000 sovjetiske krigsfangene som ble sendt til Norge, døde over 13.000 og hviler i norsk jord. </em></p>
<p><em type="italic">Vi vil heller aldri glemme hva det sovjetiske folk gjorde for at klokkene et halvt år senere skulle ringe over hele Europa, og forkynne at krigens lidelser var over - at freden igjen kunne senke seg over vårt kontinent. </em></p>
<p><em type="italic">På Vestre gravlund i Oslo står det, som her i Kirkenes, et monument over den sovjetiske soldat. Inskripsjonen på sokkelen er kort. Det står bare: </em></p>
<p xml:lang="vep"><em type="italic">NORGE TAKKER DERE </em></p>
<p><em type="italic">Det er tre enkle ord. Men det trengs ikke mer. De rommer det vi følte den gang, og det vi føler her i dag. </em></p>
<p>Ordfører Cecilie Hansen etterfulgte Kongen på talerstolen. Hun rettet også en stor takk til veteranene som sloss og til dem som bygde et ødelagt Finnmark opp igjen. Men hun pekte også på hvordan vårt folk den gangen måtte flykte fra krigshandlinger - en situasjon mange opplever i verden i dag. Nå er det vi som lever i fred og kan tilby vår hjelp til andre.</p>
<p type="title">Krans ved Krigsmødremonumentet</p>
<p>Etter talene la Kong Harald ned krans ved Krigsmødremonumentet. Det ble avholdt ett minutts stillhet før den russiske og den norske nasjonalsangen ble spilt.</p>
<p>Deretter kom barn fram - både samiske, norske og russiske - og la ned blomster ved monumentet.</p>
<p>Fra torget reiste Kong Harald til Grenselandmuseet, der det ble anledning til en kort omvisning før lunsj. Deretter gikk turen til Bjørnevatn.</p>
<p type="title">Bjørnevatn</p>
<p>De sovjetske soldatene kom til et rasert og tilsynelatende folketomt Kirkenes. Men i malmgruvene ved Bjørnevatn, omlag 10 kilometer sør for Kirkenes, hadde omlag 3.500 mennesker søkt tilflukt fra kampene. Den 25. oktober 1944 kunne de komme ut i dagen og hilse frigjørerne fra Den røde armé.</p>
<p>De samlet seg ved Rørbua - et badehus like ved - og her heiste de det norske flagget. Det første i et befridd Norge. Rørbua ble det administrative senteret for den frgjorte delen av landet. I dag fortsatte markeringene her, med taler både av statsminister Erna Solberg og utenriksminister Sergej Lavrov.</p>
<p type="title" xml:lang="nno">Fredet Rørbua og 1944-gruva</p>
<p>I dag ble disse viktige minnene over frigjøringen av Finnmark - og Norge - fredet. Riksantikvar Jørn Holme og styreleder Felix Tschudi foresto den offisielle markeringen. Ungdom fra Bjørnevatn skole kom i prosesjon ut av tunnellen, og det norske flagget ble igjen reist ved Rørbua, av tidsvitnet Are Vorren.</p>
<p>Rørbua har vært i dårlig forfatning, men den senere tiden har det pågått omfattende sikrings- og restaureringsarbeider. Nå sto det klart til fredningsmarkeringen.</p>
<p type="title">Møtte veteraner</p>
<p>Etter arrangementet ute fikk Hans Majestet møte norske og russiske veteraner fra kampene i Sør-Varanger. Han fikk også anledning til å møte fem av dem som ble født inne i gruvegangen i 1944, samt representanter for gruvebyens venner.</p>
<p type="title" xml:lang="nno">Del denne artikkelen på Facebook eller Twitter</p>
<p>Relaterte lenker</p>
<list><p type="listitem">Frigjøringen av Øst-Finnmark (Tale)</p>
<p type="listitem">Sovjet-russiske styrkers inntog i Finnmark (Tale)</p>
</list><list><p type="listitem">Gjenreisningsmuseet for Finnmark og Troms</p>
<p type="listitem">Varanger museum: Grenselandmuseet</p>
<p type="listitem">Riksantikvaren</p>
</list></body></document>
