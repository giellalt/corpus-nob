<document xml:lang="nob" id="no_id">
  <header>
    <title>Gratulerer med dagen!  - kongehuset.no</title>
    <genre code="admin"/>
    <author>
      <unknown/>
    </author>
    <wordcount>336</wordcount>
    <conversion_status type="standard"/>
    <availability>
      <license type="standard"/>
    </availability>
    <multilingual/>
    <origFileName>http://www.kongehuset.no/nyhet.html?tid=113691</origFileName>
    <parallel_text xml:lang="sme" location="nyhet.html_tid=113691_sek=74887.html"/>
    <metadata>
      <uncomplete/>
    </metadata>
    <version>XSLtemplate $Revision: 150288 $; file-specific xsl  Revision; common.xsl  $Revision: 154948 $; </version>
  </header>
  <body>
    <p>Hopp til hovedinnhold</p>
    <p>kongehuset.no</p>
    <p type="title" xml:lang="nno">Gratulerer med dagen!</p>
    <p>I dag tok Hans Kongelige Høyhet Kronprinsen del i feiringen av Samefolkets dag på nye Kirkenes skole. Kronprinsen snakket til elevene om betydningen av å kunne være seg selv.</p>
    <p xml:lang="koi">06.02.2013</p>
    <p>
      <em type="italic">- Jeg tror at vi alle sammen har behov for å være stolte av hvem vi er og identiteten vår, sa Kronprins Haakon. Og da er det viktig at vi blir kjent med oss selv, hvem vi er, og hvilke kulturelle røtter vi har. Da er det lettere å være oss selv, tror jeg, og kanskje vi også føler oss litt mer verdifulle. Da tror jeg også det er lettere å komme andre i møte på en åpen og fin måte. Derfor er det bra at vi har en dag hvor vi feirer samefolket. </em>
    </p>
    <p type="title">Unges prosjekter</p>
    <p>Etter åpningen, fikk Kronprinsen anledning til å se noen av prosjektene elevene arbeider med ved skolen. Først ut var joikeprosjektet, der 100 elever fra skolene Sandnes, Kirkenes og Bjørnevatn joiket og spilte trommer. Kronprins Haakon fikk også møte elever som drev med tegning og fletting av samiske bånd. Ute i skolegården foregikk både lassokasting, sparkkjøring og natursti. Kronprinsen fikk selv anledning til å prøve seg med lasso, og smake på reinbuljong som elevene selv hadde laget.</p>
    <p type="title">Samefolkets dag</p>
    <p>Dagen i dag markeres med en rekke arrangementer landet over. Blant annet vil sametingspresident Egil Olli tale i Kirkenes og Sametingets visepresident Laila Susanne Vars i Alta.</p>
    <p>Samefolkets dag markeres til minne om det første samiske landsmøtet som ble holdt i Metodistkirken i Trondheim i 1917. Dette var første gangen at samene var samlet for å arbeide for felles samiske saker på tvers av nasjonalstatsgrensene. Dagen ble feiret for første gang i 1993.</p>
    <p type="title" xml:lang="nno">Del denne artikkelen på Facebook eller Twitter</p>
    <p>Samefolkets dag 2013 feiret Kronprinsen sammen med elever og lærere på Kirkenes Skole. Kronprinsen åpnet sin tale på samisk. Etter dette sto både joik og lassokasting på programmet. (Foto: Det kongelige hoff)</p>
    <p>Relaterte lenker</p>
    <list>
      <p type="listitem">Samefolkets dag: Hilsen i Kirkenes (Tale)</p>
    </list>
    <list>
      <p type="listitem">Kirkenes barneskole</p>
      <p type="listitem">Kirkenes ungdomsskole</p>
      <p type="listitem" xml:lang="sme">Samediggi.no</p>
    </list>
  </body>
</document>
