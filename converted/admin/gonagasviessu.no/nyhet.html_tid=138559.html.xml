<document xml:lang="nob" id="no_id"><header><title>Statsbesøk fra Singapore  - kongehuset.no</title><genre code="admin"/><author><unknown/></author><wordcount>506</wordcount><conversion_status type="standard"/><availability><license type="standard"/></availability><multilingual/><origFileName>http://www.kongehuset.no/nyhet.html?tid=138559</origFileName><parallel_text xml:lang="eng" location="nyhet.html_tid=138559.html"/><parallel_text xml:lang="sme" location="nyhet.html_tid=138559_sek=74887.html"/><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision: 154948 $; </version></header><body><p>Hopp til hovedinnhold</p>
<p type="title">Statsbesøk fra Singapore</p>
<p>I formiddag kunne Deres Majesteter Kongen og Dronningen ønske Singapores president og førstedame velkommen på et tre dagers statsbesøk til Norge.</p>
<p xml:lang="vep">10.10.2016</p>
<p>Hans Eksellense President Tony Tan Keng Yam og fru Mary Tan besøker Norge fra 10. til 12. oktober, og det er første gang det gjennomføres statsbesøk fra Singapore til Norge. Programmet for de to første dagene utspiller seg i Oslo, mens Tromsø er arena for besøkets siste dag.</p>
<p>Det økonomiske samarbeidet mellom Norge og Singapore er i god utvikling og av stor betydning for begge land. Over 250 norske virksomheter er etablert i Singapore, som er norske selskapers viktigste innfallsport til markedene i Asia.</p>
<p>En høytidelig velkomstseremoni på Slottsplassen innledet besøket.</p>
<p type="title" xml:lang="est">Velkomstseremoni</p>
<p>Kronprins Haakon ledsaget Presidentparet til Slottsplassen i formiddag, der Kongeparet og Kronprinsesse Mette-Marit tok i mot. Den tradisjonsrike velkomsten har form av en høytidelig seremoni. Det besøkende statsoverhodet ledsages av Kongen under en inspeksjon av et æreskompani fra Hans Majestet Kongens Garde, og begge landenes nasjonalsanger spilles.</p>
<p>Etter seremonien ute på Slottsplassen, beveget selskapet seg inn på Slottet der det var offisiell fotografering i Fugleværelset før gaveoverrekkelse i Den hvite salong.</p>
<p type="title" xml:lang="dan">Kransenedleggelse</p>
<p>Ved statsbesøk er det også tradisjon at det besøkende statsoverhodet på besøkets første dag legger ned krans på nasjonalmonumentet til minne om dem som falt under 2. verdenskrig. Kongeparet ledsaget President Tony Tan Keng Yam og fru Mary Tan til Akershus festning, der seremonien fant sted.</p>
<p>Etter kransnedleggelsen, avla Presidenten besøk hos Stortingspresident Olemic Thommessen.</p>
<p type="title">Frø på Tøyen</p>
<p>Et nytt tilskudd er på vei til Det globale frøhvelvet på Svalbard. Dronning Sonja og fru Mary Tan besøkte Botanisk hage på Tøyen, der frø fra Singapore ble overrakt.</p>
<p>Frø fra hele verden er lagret i "dommedagshvelvet” på Svalbard. Her sikres det genetiske materialet fra verdens matplanter for kommende generasjoner. Dersom planteslag skulle gå tapt lokalt gjennom krig eller andre katastrofer, kan plantene gjenskapes med frø fra hvelvet, der de ligger trygt forvart langt inne i permafrosten.</p>
<p>På Tøyen fikk Dronning Sonja og fru Tan se nærmere på en annen frøbank, nemlig Den nasjonale frøbanken for ville planter som er etablert ved Naturhistorisk museum. De fikk også se en helt spesiell smykkeutstilling. Det er smykkekunstneren Ingjerd Hanevold som står bak utstillingen, der alle smykkene er inspirert av frø og natur.</p>
<p type="title" xml:lang="nno">Maritimt samarbeid</p>
<p>Etter lunsj på Det kongelige slott, ledsaget Kong Harald Presidenten til Norges rederiforbund, der en bilateral  samarbeidsavtale mellom Norge og Singapore signeres i ettermiddag.</p>
<p>Utvikling av det maritime samarbeidet er et av de viktigste temaene under statsbesøket. Norge og Singapore er begge globale maritime aktører som konkurrerer med kvalitet og teknologi som fortrinn.</p>
<p type="title" xml:lang="smj">Gallamiddag</p>
<p>I kveld holder Kongen og Dronningen gallamiddag på Slottet til ære for Presidentparets besøk, og det blir taler fra både Kong Harald og President Tony Tan Keng Yam.  Både Kronprinsparet og Prinsesse Astrid, fru Ferner, vil være til stede.</p>
<p>I morgen, tirsdag, står besøk til Forskningsrådet og Norges bank på programmet.</p>
<p type="title" xml:lang="nno">Del denne artikkelen på Facebook eller Twitter</p>
<p>Relaterte lenker</p>
<list><p type="listitem" xml:lang="eng">State visit from Singapore (Tale)</p>
<p type="listitem">Statsbesøk fra Singapore: Meny (Artikkel)</p>
</list></body></document>