<document xml:lang="nob" id="no_id"><header><title>Offisielt besøk til Mexico  - kongehuset.no</title><genre code="admin"/><author><unknown/></author><wordcount>394</wordcount><conversion_status type="standard"/><availability><license type="standard"/></availability><multilingual/><origFileName>http://www.kongehuset.no/nyhet.html?tid=77479</origFileName><parallel_text xml:lang="eng" location="nyhet.html_tid=77535.html"/><parallel_text xml:lang="sme" location="nyhet.html_tid=77509_sek=74887.html"/><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision$; </version></header>
<body>
<p>Hopp til hovedinnhold</p>
<p type="title">Offisielt besøk til Mexico</p>
<p>Mandag innledet DD.KK.HH. Kronprinsen og Kronprinsessen sitt offisielle besøk i Mexico. Kronprinsparet besøker Mexico 16.  19. mars i spissen for en større delegasjon fra norsk nærings- og kulturliv.</p>
<p xml:lang="vep">17.03.2009</p>
<p>Mexico var blant de første landene som anerkjente Norges selvstendighet etter løsrivelsen i 1905, og det har vært gode diplomatiske relasjoner hele tiden siden. Besøket startet i Mexico City, med kransnedleggelse ved det mexicanske nasjonalmonumentet.</p>
<p type="title" xml:lang="eng">Niños heroes</p>
<p>Under den nordamerikanske intervensjonen i 1847 falt seks kadetter på mellom 13 og 20 år mens de forsvarte Chapultepec-slottet, der den mexicanske militærskolen lå. Minnesmerket Niños Heroes – barneheltene - ble reist til ære for disse kadettene. Monumentet er i dag nasjonalmonument og kransnedleggelse på monumentet inngår vanligvis i alle offisielle besøk til Mexico.</p>
<p>Kronprins Haakon la ned krans ved monumentet under en høytidelig seremoni.</p>
<p type="title" xml:lang="vep">Frida Kahlo</p>
<p>Etter seremonien ved Niños Heroes besøkte Kronprinsen og Kronprinsessen Frida Kahlo-museet.</p>
<p>Frida Kahlo (1907 – 1954) var en meksikansk maler som i senere år har nådd stor internasjonal anerkjennelse. Hennes malerier er preget av kraftige farger inspirert av urfolkskulturene i Mexico så vel som europeisk realisme, symbolisme og surrealisme. Sammen med sin mann, maleren Diego Rivera, var hun en sentral person i sin tids intellektuelle miljø i Mexico.</p>
<p>Kronprinsparet fikk en omvisning i museet Coyoacán - <span type="quote">"det blå huset"</span>, som opprinnelig var Kahlo og Riveras bolig, og Frida Kahlos atelier.</p>
<p type="title" xml:lang="vep">Velkomstseremoni i Los Pinos</p>
<p>Den offisielle velkomstseremonien fant sted i den mexicanske presidentboligen, Los Pinos. Her ble Kronprins Haakon og Kronprinsesse Mette-Marit tatt i mot av President Felipe Calderón og hans kone Margarita Zavala i et lite tempel i tilknytning til residensen. Kronprinsparet vil også møte med President Calderón og fru Zavala senere i besøket.</p>
<p type="title">Norsk fotoutstilling</p>
<p>Paseo de la Reforma er den viktigste gaten i Mexico City. Her åpnet Kronprins Haakon i går fotoutstillingen <span type="quote" xml:lang="eng">"Norway – powered by nature"</span>. Bildene er delt inn etter de fire årstidene og viser hvordan vi i Norge lever i, med og av naturen. Utstillingen er et samarbeid mellom StatoilHydro, Utenriksdepartementet og ambassaden i Mexico, og skal henge på Reforma i en måned.</p>
<p>Tirsdag starter Kronprinsens dag med næringslivsseminar, mens Kronprinsesse Mette-Marit vil besøke HIV/Aids-klinkken Clínica Especializada Condesa.</p>
<p type="title" xml:lang="nno">Del denne artikkelen på Facebook eller Twitter</p>
<p>Relaterte lenker</p>
<list><p type="listitem" xml:lang="eng">Official visit to Mexico: Welcoming Ceremony (Tale)</p>
<p type="listitem">Innholdsrik dag i Mexico (Nyhet)</p>
<p type="listitem">Åpnet urfolkseminar (Nyhet)</p>
<p type="listitem">Siste dag i Mexico (Nyhet)</p>
</list></body></document>
