<document xml:lang="nob" id="no_id"><header><title>Avsluttet i Åfjord og Bjugn  - kongehuset.no</title><genre code="admin"/><author><unknown/></author><wordcount>524</wordcount><conversion_status type="standard"/><availability><license type="standard"/></availability><multilingual/><origFileName>http://www.kongehuset.no/nyhet.html?tid=115894</origFileName><parallel_text xml:lang="sme" location="nyhet.html_tid=115894_sek=74887.html"/><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision: 154948 $; </version></header><body><p>Hopp til hovedinnhold</p>
<p type="title" xml:lang="nno">Avsluttet i Åfjord og Bjugn</p>
<p>I morges gikk Deres Majesteter Kongen og Dronningen i land i Åfjord. Her fikk Dronning Sonja både blomster og turens største klem av fire år gamle Eyla Coyne. Det er siste dag av Kongeparets fylkestur til Sør-Trøndelag.</p>
<p xml:lang="vep">06.06.2013</p>
<p>Men både de eldre og de helt unge Åfjordinger sto i sentrum under dagens besøk. De to generasjonene møtes i et eget kunstprosjekt, som er et samarbeid mellom beboere på Åfjord helsesenter og barnehagebarn på stedet. Kongeparet besøkte helsesenteret i formiddag. Der fikk de møte både gamle og unge deltakere, og Dronning Sonja fikk et av arbeidene i gave. Den 91 år gamle fiolinisten Kåre Stjern framførte <span type="quote">«Fagert av landet»</span> for Kongeparet.</p>
<p>Dronningen framhevet den gode og aktive eldreomsorgen i talen sin på Åfjordstorget:</p>
<p><em type="italic">- Besøket på Åfjord helsesenter viste det beundringsverdige i satsningen på meningsfulle aktiviteter og gode kulturopplevelser for beboerne. Visjonen om glød, glede og galskap sier mye om både engasjementet for å motvirke ensomhet, kjedsomhet og hjelpeløshet – og om kreativiteten i dette arbeidet. </em></p>
<p>På torget fikk Kongeparet også se mer av det aktive kulturarbeidet i kommunen. Kulturskolen har et stort prosjekt med barn mellom syv og femten år, og Kongen og Dronningen fikk oppleve både <span type="quote" xml:lang="nno">«Snart blir jeg majestet»</span> og <span type="quote">«En sirkel av liv»</span> fra Løvenes konge, framført med kor, dansere, skuespillere og solister. </p>
<p type="title">Avsluttet i Bjugn</p>
<p>I Bjugn fikk Kongeparet lære mer om kommunens kultursatsning. Kongen og Dronningen fikk en orientering om arbeidet – og muligheten til å oppleve resultatene ved selvsyn - både ved ankomsten til Bjugn og foran Kulturhuset. Ungt entreprenørskap er en del av satsningen, og i kulturhusets foajé presenterte elever fra Fosen videregående skole sine prosjekter for Kongeparet.</p>
<p>Kong Harald holdt fylkesturens siste tale, og han roste kommunen for det viktige arbeidet:</p>
<p><em type="italic">Jeg er imponert over de flotte kulturelle innslagene dere har vist oss! Den meget bevisste satsingen på kultur og idrett - særlig for barn og unge, er beundringsverdig og har gjort kommunen kjent for sitt arbeid. Kommunen ble i 2004 utnevnt til årets barne- og ungdomskommune og i 2006 til årets idrettskommune. Dette kan dere virkelig være stolte over! </em></p>
<p type="title" xml:lang="dan">En gledesreise</p>
<p>Kongeparet holt også et avsluttende møte med pressen i dag. Her oppsummerte Kong Harald fylkesturen som en eneste lang gledesreise – og innrømmet å være skaptrønder.</p>
<p>Dronning Sonja roste den store energien, optimismen og viljen de hadde sett utallige eksempler på under turen langs Trøndelagskysten.</p>
<p>Kongen avsluttet sin siste tale for turen med å takke:</p>
<p><em type="italic">Takk til alle dere som har vært med på å gjøre denne reisen til en flott opplevelse for oss. Takk for vennlighet, gode ord og hilsener, og for en flott finale her i Bjugn. Vi ønsker dere alle lykke til videre! Takk for oss! </em></p>
<p>I kveld holder Kongeparet mottakelse på Kongeskipet.</p>
<p><em type="italic">Vi oppdaterer med flere bilder fra Bjugn etter hvert som de foreligger. </em></p>
<p type="title" xml:lang="nno">Del denne artikkelen på Facebook eller Twitter</p>
<p>Relaterte lenker</p>
<list><p type="listitem" xml:lang="nno">Fylkestur til Sør-Trøndelag: Tale i Bjugn (Tale)</p>
<p type="listitem" xml:lang="nno">Fylkestur til Sør-Trøndelag: Tale i Åfjord (Tale)</p>
<p type="listitem">Fylkestur til Sør-Trøndelag (Nyhet)</p>
<p type="listitem">Til Osen og Roan (Nyhet)</p>
</list><list><p type="listitem">Se fotoalbum fra fylkesturen</p>
<p type="listitem">Se flere videoer fra fylkesturen</p>
<p type="listitem">Se tegninger fra fylkesturen på Kongehusets barnesider</p>
</list></body></document>