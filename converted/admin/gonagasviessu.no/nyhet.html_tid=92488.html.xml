<document xml:lang="nob" id="no_id">
  <header>
    <title>Monument over trolldomsdømte  - kongehuset.no</title>
    <genre code="admin"/>
    <author>
      <unknown/>
    </author>
    <wordcount>517</wordcount>
    <conversion_status type="standard"/>
    <availability>
      <license type="standard"/>
    </availability>
    <multilingual/>
    <origFileName>http://www.kongehuset.no/nyhet.html?tid=92488</origFileName>
    <parallel_text xml:lang="eng" location="nyhet.html_tid=92483.html"/>
    <parallel_text xml:lang="sme" location="nyhet.html_tid=92607_sek=74887.html"/>
    <metadata>
      <uncomplete/>
    </metadata>
    <version>XSLtemplate $Revision: 150288 $; file-specific xsl  Revision; common.xsl  $Revision: 154948 $; </version>
  </header>
  <body>
    <p>Hopp til hovedinnhold</p>
    <p>kongehuset.no</p>
    <p type="title">Monument over trolldomsdømte</p>
    <p>Hennes Majestet Dronningen foretok den offisielle åpningen av turistvegprosjektet Steilneset i dag, St. Hansaften. Minnestedet i Finnmark ble en av de siste, store installasjonene til kunstneren Louise Bourgeois.</p>
    <p xml:lang="koi">23.06.2011</p>
    <p>Den toneangivende fransk-amerikanske kunstneren samarbeidet med arkitekten Peter Zumthor om kunstinstallasjonen i Vardø. Bourgeois gikk bort i mai 2010.</p>
    <p>Steilneset er et minnesmerke over de 91 som ble dømt og henrettet for trolldomsutøvelse i Finnmark på 1600-tallet. Monumentet består av to bygg – et glasshus som huser kunstverket til Louise Bourgeois og en 125 meter lang minnehall med et vindu for hvert av ofrene.</p>
    <p type="title">Attraksjonen Nasjonale turistveger</p>
    <p>Steilneset er en del av Nasjonale turistveger. Dette er 18 utvalgte vegstrekninger – fra Varanger i nord til Jæren i sør – gjennom det flotteste av norsk natur og med stoppesteder bestående av moderne arkitektur og kunst.</p>
    <p>– <em type="italic">Og her på Steilneset, langt nord og lengst øst i Norge opplever vi nettopp dette - spektakulær kunst i mektig og utfordrende natur </em>, sa Dronning Sonja i sin åpningstale. </p>
    <p>Dronningen har selv besøkt noen av de andre turistvegattraksjonene og sa at hun har stor sans for og tro på prosjektet:</p>
    <p>
      <em type="italic">– Det er simpelthen imponerende hvorledes en utsmykket rasteplass, gangbroer over en buldrende elv - eller et stoppested kan vekke begeistring - og gi oss spesielle opplevelser langs veien. </em>
    </p>
    <p>Seks strekninger er til nå godkjente som Nasjonale turistveger: Sognefjellet, Gamle Strynefjellsvegen, Haranger, Helgelandskysten nord, Lofoten og Rondane. Det er til nå anlagt over 100 rasteplasser. Statens vegvesen regner man at alle de 18 vegstrekningene er fullverdige turistveger i 2020.</p>
    <p type="title">Hekseprosessene</p>
    <p>Under hekseprosessene på 1600-tallet var Vardø det stedet i Norge hvor flest mennesker ble dømt for trolldom og brent på bålet. I Finnmark ble 91 personer dømt og henrettet i perioden mellom 1600 og 1692.</p>
    <p>– Steilneset står som et symbol for datidens intoleranse, men kan også være med på å minne oss om fordommer, overgrep og forfølgelser som skjer i vår tid, sa Dronning Sonja i talen.</p>
    <p>Kunstverket var en gave fra Louise Bourgeois som selv hele sitt liv var engasjert i arbeidet mot overgrep og traumer.</p>
    <p type="title" xml:lang="nno">Åpningsseremoni ute</p>
    <p>Mange hadde funnet veien til den offisielle åpningen av minnestedet Steilneset. Etter seremonien fikk Dronningen en omvisning i minnehallen og glasshuset sammen med forfatteren og historikeren Liv Helene Willumsen som har skrevet tekstene til utstillingen i minnehallen. Med på omvisningen var også arkitekten Peter Zumthor og Louise Bourgeois assistent, Jerry Gorovoy.</p>
    <p type="title">Om kongestokk og snøballkrig på festningen</p>
    <p>I ettermiddag er Dronning Sonja til stede under en markering i Vardø kirke i sammenheng med åpningen av minnestedet. Sturla Stålsett i Kirkens Bymisjon skal forelese om brudd på menneskerettigheter i vår tid.</p>
    <p>Programmet for dagen avsluttes på Vardøhus festning hvor Dronningen etter planen skal signere den såkalte Kongestokken som flere norske konger har satt sitt navnetrekk på. Som leder for arrangementet skal Anita Remme holde en orientering om snøballkrig-konkurransen Yukigassen på festningen. Vardø avholder hvert år Nordisk Mesterskap i Yukigassen. I år ble konkurransen arrangert for 15. gang og 64 lag deltok.</p>
    <p type="title" xml:lang="nno">Del denne artikkelen på Facebook eller Twitter</p>
    <p>Relaterte lenker</p>
    <list>
      <p type="listitem" xml:lang="nno">Steilneset minnested: Åpningstale (Tale)</p>
    </list>
    <list>
      <p type="listitem">Nasjonale turistveger</p>
    </list>
  </body>
</document>
