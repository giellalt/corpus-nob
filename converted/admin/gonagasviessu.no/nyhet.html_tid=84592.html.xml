<document xml:lang="nob" id="no_id"><header><title>Åpnet Finnmarksløpet  - kongehuset.no</title><genre code="admin"/><author><unknown/></author><wordcount>444</wordcount><conversion_status type="standard"/><availability><license type="standard"/></availability><multilingual/><origFileName>http://www.kongehuset.no/nyhet.html?tid=84592</origFileName><parallel_text xml:lang="sme" location="nyhet.html_tid=84632_sek=74887.html"/><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision$; </version></header><body><p>Hopp til hovedinnhold</p>
<p type="title">Åpnet Finnmarksløpet</p>
<p>- Gjennom Finnmarksløpet forenes mange gode krefter: Idrett, naturopplevelse, frivillighet, kultur, næringsvirksomhet, internasjonal solidaritet og reiseliv virker her sammen og legger til rette for en helt spesiell totalopplevelse.</p>
<p xml:lang="mrj">13.03.2010</p>
<p>Dette sa Hans Kongelige Høyhet Kronprinsen da han åpnet det 30. Finnmarksløpet formiddag. I alt 108 hundesleder deltar i årets løp.</p>
<p>I sin åpningstale overbrakte Kronprins Haakon en hilsen fra Hennes Kongelige Høyhet Kronprinsessen som skulle ha åpnet det 1000 kilometer lange racet. - Kronprinsessen hadde gledet seg veldig til å komme hit, og er lei seg for at hun ikke kunne allikevel – på grunn av en prolaps i nakken. Hun hadde til og med planlagt å øve på hundekjøring for å kunne kjøre selv. Men når det først ble som det ble, er jeg veldig glad for at jeg fikk anledning til å komme i stedet, framholdt Kronprinsen.</p>
<p type="title" xml:lang="nno">Kjørte hundespann</p>
<p>Den offisielle åpningen foregikk ved at Kronprinsen klippet over startsnoren og slapp det første hundespannet av gårde. Flere tusen mennesker hadde funnet veien til sentrum av Alta for å bivåne åpningsseremonien i strålende solskinn. Kronprinsen deltok selv på løpets første etappe fra Alta til Sorrisniva sammen med Lars Monsen. Store deler av etappen var det Kronprinsen som holdt tømmene og kjørte ekvipasjen. (se Kronprinsen og Lars Monsens videoopptak fra turen på YouTube). Etter vel en times kjøring ankom de to Sorrisneva der Kronprins Haakon tok farvel med Monsen og hundene hans.</p>
<p>Under oppholdet i Sorrisneva fikk Kronprinsen en omvisning i Ishotellet, før Altas ordfører Geir Ove Bakken inviterte på lunsj.</p>
<p type="title" xml:lang="vep">SISA</p>
<p>Lørdag ettermiddag besøkte Kronprinsen SISA kulturelle senter og Gnisten kafé, der det var satt sammen et variert og mangfoldig program som reflekterte mye av de senteret arbeider med. Det ble også servert enkle retter basert på oppskrifter fra Kokebok for ekstremt fattige – når trygda ikke strekker til. Kokk og medforfatter Karl Helge Vannebo fortalte om de mange muligheter man har til å kunne lage retter når pengene ikke strekker til.</p>
<p>Besøket i Alta ble avsluttet på Ungdommens hus, der byens ungdom fortalte og viste Kronprinsen om det mangfoldige tilbudet som Altas ungdom har. Kommunen viser ungdommen stor tillit og har delt ut 200 nøkkelkort til ungdommene som kan komme og gå som de vil.</p>
<p>Besøket inneholdt alt fra dans til en liten rockekonsert og Kronprinsen fikk anledning til å prate nærmere med de unge som hadde funnet veien til Ungdommens hus lørdag ettermiddag.</p>
<p type="title" xml:lang="nno">Del denne artikkelen på Facebook eller Twitter</p>
<p>Kronprinsen hadde med seg kamera da han kjørte første etappe med Lars Monsen under Finnmarksløpet 2010 (Klipp: Ida Fjeldbraaten, Det kongelige hoff)</p>
<p>Relaterte lenker</p>
<list><p type="listitem" xml:lang="nno">Finnmarksløpet 2010: Åpningstale (Tale)</p>
</list><list><p type="listitem">Finnmarksløpet</p>
<p type="listitem">Se Kronprinsen og Monsens video på YouTube</p>
</list></body></document>
