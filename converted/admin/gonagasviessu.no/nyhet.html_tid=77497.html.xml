<document xml:lang="nob" id="no_id">
  <header>
    <title>Innholdsrik dag i Mexico  - kongehuset.no</title>
    <genre code="admin"/>
    <author>
      <unknown/>
    </author>
    <wordcount>556</wordcount>
    <conversion_status type="standard"/>
    <availability>
      <license type="standard"/>
    </availability>
    <multilingual/>
    <origFileName>http://www.kongehuset.no/nyhet.html?tid=77497</origFileName>
    <parallel_text xml:lang="eng" location="nyhet.html_tid=77549.html"/>
    <parallel_text xml:lang="sme" location="nyhet.html_tid=77543_sek=74887.html"/>
    <metadata>
      <uncomplete/>
    </metadata>
    <version>XSLtemplate $Revision: 150288 $; file-specific xsl  Revision; common.xsl  $Revision: 154948 $; </version>
  </header>
  <body>
    <p>Hopp til hovedinnhold</p>
    <p>kongehuset.no</p>
    <p type="title">Innholdsrik dag i Mexico</p>
    <p>Den andre dagen av DD.KK.HH. Kronprinsen og Kronprinsessens besøk i Mexico omfattet både næringsinteresser, helse og kultur. I tillegg foredro Kronprins Haakon om tusenårsmålene på UNAM - Universidad Nacional Autónoma de Mexico.</p>
    <p xml:lang="koi">18.03.2009</p>
    <p>For Kronprinsen startet dagen med en næringslivsfrokost før han foretok den offisielle åpningen av et næringslivsseminar i Mexico City.</p>
    <p type="title">Næringsliv</p>
    <p>Den mexicanske økonomien er blant verdens 15 største, og Mexico er en interessant samarbeidspartner for norske næringslivsinteresser. Over 80 representanter for mer enn 50 norske selskaper inngår i delegasjonen som har reist med Kronprinsparet til Mexico.</p>
    <p>Club de Industriales er Mexicos viktigste forum for næringslivsfolk. Kronprins Haakon åpnet dagens seminarer her med å understreke potensialet for videre samarbeid. Norge og Mexico samhandler allerede på en rekke områder, ikke minst innen petroleumsindustrien. Kronprinsen framholdt viktigheten av at utvinningen skjer på en bærekraftig og ansvarlig måte, og at norsk teknologi kan være et viktig bidrag i så måte.</p>
    <p type="title" xml:lang="deu">Besøkte HIV/Aids-klinikk</p>
    <p>Kronprinsesse Mette-Marit besøkte HIV-Aids-klinikken Clinica Condesa. Dette er en offentlig helseklinikk som har spesialisert seg på behandling av HIV/Aids og på forebyggende tiltak. Her kommer også ulike støttegrupper sammen. Klinikken behandler rundt 6000 pasienter hvert år, og er den eneste i Mexico City som tar i mot pasienter uten sykeforsikring. Clinica Condesa har et eget program med fokus på menneskerettigheter og på HIV-forebyggende tiltak for personer som har vært utsatt for seksuell vold.</p>
    <p>Kronprinsessen ble tatt i mot av klinikkens leder, dr. Andrea Gonzáles Rodriguez, og møtte også med vanlige brukere av klinikken.</p>
    <p>Horacio Franco bidro med musikk under besøket. Han er en av verdens største fløytister, og bruker sin berømmelse til å fronte de homofiles rettigheter.</p>
    <p type="title">Foredrag om tusenårsmålene</p>
    <p>Kronprinsen og Kronprinsessen dro begge til UNAM - et offentlig universitet med hovedsete i Mexico City. UNAM har over 300.000 studenter og står for en stor andel av Mexicos forskning. Her holdt Kronprins Haakon foredrag om sine erfaringer som UNDP-ambassadør og om FNs tusenårsmål. Etter foredraget svarte Kronprinsen på spørsmål fra studentene.</p>
    <p type="title" xml:lang="swe">Åpnet arkitekturutstilling</p>
    <p>Kronprinsessen foretok den offisielle åpningen av Kristin Jarmund Architects- Selected works". Her gis en helhetlig presentasjon av norsk arkitektur med både utstilling, foredrag og workshop. Dette er ment å grunnlaget for et langsiktig samarbeid mellom fakultetene for arkitektur ved henholdsvis UNAM og NTNU i Trondheim.</p>
    <p>Kristin Jarmund selv var også til stede, og fortalte om utstillingen og om arbeidet med den</p>
    <p type="title">Norsk filmuke</p>
    <p>Kronprins Haakon er norsk films beskytter, og holdt åpningstalen som markerte starten på et samarbeid mellom filminstituttene i Norge og Mexico.</p>
    <p>En rekke representanter for norsk film er med i den norske delegasjonen, blant annet regissørene Nils Gaup, Bent Hamer, Bård Breien og Eva Sørhaug, som alle har med filmer som skal vises på filmfestivalen Guadalajara senere denne uken.</p>
    <p>Det ble vist forfilmer for alle fem filmene, og Nils Gaup holdt en kort introduksjon om Kautokeinoopprøret. Kautokeinoopprøret er åpningsfilm under den norske filmuken i Mexico City.</p>
    <p type="title">Mottakelse</p>
    <p>Dagen ble avsluttet med en offisiell mottakelse der Knut Solem, Norges ambassadør til Mexico, sto som vert.</p>
    <p type="title" xml:lang="nno">Del denne artikkelen på Facebook eller Twitter</p>
    <p>Relaterte lenker</p>
    <list>
      <p type="listitem" xml:lang="eng">Official visit to Mexico: Opening of business seminar (Tale)</p>
      <p type="listitem" xml:lang="eng">Official visit to Mexico: Opening of architecture exhibition (Tale)</p>
      <p type="listitem" xml:lang="eng">Official visit to Mexico: Opening of Norwegian Film Week (Tale)</p>
      <p type="listitem">Offisielt besøk til Mexico (Nyhet)</p>
      <p type="listitem">Åpnet urfolkseminar (Nyhet)</p>
      <p type="listitem">Siste dag i Mexico (Nyhet)</p>
    </list>
    <list>
      <p type="listitem">Universidad Nacional Autónoma de México (UNAM)</p>
    </list>
  </body>
</document>
