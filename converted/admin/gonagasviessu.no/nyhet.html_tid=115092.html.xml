<document xml:lang="nob" id="no_id"><header><title>Kong Harald i Amazonas  - kongehuset.no</title><genre code="admin"/><author><unknown/></author><wordcount>591</wordcount><conversion_status type="standard"/><availability><license type="standard"/></availability><multilingual/><origFileName>http://www.kongehuset.no/nyhet.html?tid=115092</origFileName><parallel_text xml:lang="eng" location="nyhet.html_tid=115092.html"/><parallel_text xml:lang="sme" location="nyhet.html_tid=115092_sek=74887.html"/><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision$; </version></header><body><p>Hopp til hovedinnhold</p>
<p type="title">Kong Harald i Amazonas</p>
<p>I forrige uke gikk en gammel drøm i oppfyllelse for Hans Majestet Kong Harald. I fire dager bodde han sammen med yanomami-indianerne dypt inne Brasils regnskog.</p>
<p xml:lang="koi">04.05.2013</p>
<p>Kongen besøkte Demini, yanomami-indianernes landsby i Amazonas, nord i Brasil, mot grensen til Venezuela. Her ble Kong Harald tatt varmt i mot av yanomamienes leder og talsmann, Daví Kopenawa og landsbyens medisinmann, Lorival. Turen kom i stand etter invitasjon fra Regnskogfondet.</p>
<p type="title">I hengekøye</p>
<p>Landsbyen Demini består av et stort, sirkelformet hus med en åpen plass i midten. Alle de 120 innbyggerne lever i dette huset, og sover i hengekøyer festet under taket. Små bål holder temperaturen oppe gjennom natten. Her ble Kong Harald tildelt sin egen hengekøye for dagene oppholdet skulle vare.</p>
<p>Fra mandag 22. til torsdag 25. april levde Kongen sammen med yanomamiene, og fikk et unikt innblikk deres kultur og levesett. Indianerne lever av jakt og fiske, samt det de kan sanke i skogen eller dyrke i hagene sine. Kong Harald tok del i deres tradisjonelle kosthold, og fikk servert både villsvin og villkalkun i tillegg til viltvoksende palmefrukter og rotfrukter fra kjøkkenhagene.</p>
<p type="title" xml:lang="nno">Med jegerne i regnskogen</p>
<p>Kongen fikk være med landsbyens beste jegere på vandring i regnskogen. Jegerne demonstrerte hvordan de imiterer byttedyrenes lyder når de jakter.</p>
<p>– Det var helt fascinerende å høre dem etterligne alle dyrene som finnes her for å lokke dem til seg - alt fra jaguar til apekatt og papegøye, fortalte Kong Harald.</p>
<p>Jakten foregår med pil og bue, og treffsikkerheten er stor. Pilspissene smøres inn med gift laget av barken fra et tre.</p>
<p>Kongen fikk også besøke kjøkkenhagene der yanomamiene dyrker rotfrukter, bananer, frukt, urter, tobakk, samt en rekke nytteplanter som brukes til alt fra fiskegift til parfyme og plantemedisin.</p>
<p type="title">En gammel drøm</p>
<p>Da WWF-Norge ble grunnlagt i 1970 (som Verdens Villmarksfond) var det med daværende Kronprins Harald som president. Siden har et besøk til regnskogen stått høyt på Kongens ønskeliste:</p>
<p>– Dette er en gammel drøm jeg har hatt helt siden mine dager i Verdens naturfond. Nå bød anledningen seg, så da slo jeg til, sa Kong Harald.</p>
<p>En tolk hjalp Kongen å prate med indianerne, og både små og store stimlet sammen om ham da han viste bilder fra sitt eget familiealbum. Kongen hadde med seg et fotoalbum med bilder fra Kongefamiliens historie fra Kong Haakon til i dag. Bildene og historiene Kongen fortalte vakte stor begeistring, og han ga indianerne albumet i gave.</p>
<p>Før avreise ble Kongen dekorert med fjær fra ara-papegøyen - en særskilt æresbevisning. Fjærpryden festes rundt overarmen, og blir brukt av mennene i landsbyen ved spesielle anledninger.</p>
<p>– Jeg synes det har vært en fantastisk tur - helt utrolig bra, oppsummerte Kong Harald.</p>
<p type="title">Dramatisk historie</p>
<p>Yanomamiene er den største og mest kjente blant indianergruppene i Amazonas som i hovedsak ennå lever slik forfedrene deres gjorde. På slutten av 80-tallet ble området invadert av flere tusen gullgravere, og i løpet av to år døde 15 prosent av befolkningen av sykdommer og vold. I 1992 ble Yanomamienes område anerkjent som deres eget territorium.</p>
<p>Regnskogfondets daglige leder, Dag Hareide, ledsaget Kongen på reisen.</p>
<p>– Hans Majestet uttrykte stor tilfredshet over resultatene av den norske støtten, sier Hareide. - Yanomamiene var også stolte og glade over å kunne ønske en norsk konge velkommen. Det er første gang et statsoverhode besøker yanomamiterritoriet.</p>
<p type="title" xml:lang="nno">Del denne artikkelen på Facebook eller Twitter</p>
<p>Kong Harald forteller om sitt besøk til yanomami-indianerne dypt inne Brasils regnskog (Foto: Rainforest Foundation Norway / ISA Brazil - redigering: DKH)</p>
<p>Relaterte lenker</p>
<list><p type="listitem">I Amazonas (Fotoalbum)</p>
</list><list><p type="listitem" xml:lang="nno">Regnskogfondet.no</p>
</list></body></document>
