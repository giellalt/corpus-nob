<document xml:lang="nob" id="no_id"><header><title>Jul på Slottet  - kongehuset.no</title><genre code="admin"/><author><unknown/></author><wordcount>253</wordcount><conversion_status type="standard"/><availability><license type="standard"/></availability><multilingual/><origFileName>http://www.kongehuset.no/nyhet.html?tid=113006</origFileName><parallel_text xml:lang="eng" location="nyhet.html_tid=113006.html"/><parallel_text xml:lang="sme" location="nyhet.html_tid=113006_sek=74887.html"/><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision$; </version></header><body><p>Hopp til hovedinnhold</p>
<p type="title">Jul på Slottet</p>
<p>Årets julekonsert på Det kongelige slott fant sted onsdag kveld. Både Kongeparet, Kronprins Haakon, Prinsesse Ingrid Alexandra og Marius var til stede under konserten <span type="quote">«Jul på Slottet»</span>, som vises på TV i kveld.</p>
<p xml:lang="koi">22.12.2012</p>
<p>Kongefamilien ønsker med dette å invitere det norske folk hjem til seg for å dele en god førjulsopplevelse av felleskap, inkludering og varme.</p>
<p>Det er andre året på rad at Deres Majesteter Kongen og Dronningen inviterer til julekonsert. I 2011 ble konserten arrangert i samarbeid med Kronprinsparets fond, og ungdom fra prosjektene fondet støtter var gjester under forestillingen. I år var det ungdommer Kongeparet og Kronprinsparet har møtt på noen av sine besøk i rundt i landet som var invitert til Slottet.</p>
<p type="title">I Slottets store festsal</p>
<p>Konserten holdes i Slottets store festsal, som utgjør en helt spesiell ramme om konserten. Her framførte inviterte artister både gamle julesanger og sanger av nyere dato. Gjestene fikk høre både Det hev ei rose sprunge, Vi tenner våre lykter, Let it Snow, Fairytale of New York og O helga natt, for å nevne noen.</p>
<p>Artistene som deltok ved konserten er Tuva Syvertsen, Solveig Slettahjell, Kurt Nilsen, Amina Sewali, Ida Jenshus, Amund Maarud og Johannes Weisser.</p>
<p>Et stykke ut i forestillingen overrakte Dronning Sonja et smykkeskrin til Prinsesse Ingrid Alexandra. Et smykkeskrin Prinsessen åpnet Hva som skjedde da, må forbli en overraskelse for dem som vil se konserten på TV i kveld.</p>
<p>Konserten ble avsluttet med felles sang: Deilig er Jorden</p>
<p type="title" xml:lang="nno">Del denne artikkelen på Facebook eller Twitter</p>
</body></document>
