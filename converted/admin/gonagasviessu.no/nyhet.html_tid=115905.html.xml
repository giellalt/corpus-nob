<document xml:lang="nob" id="no_id"><header><title>Fra Berliner til Buick  - kongehuset.no</title><genre code="admin"/><author><unknown/></author><wordcount>663</wordcount><conversion_status type="standard"/><availability><license type="standard"/></availability><multilingual/><origFileName>http://www.kongehuset.no/nyhet.html?tid=115905</origFileName><parallel_text xml:lang="eng" location="nyhet.html_tid=115905.html"/><parallel_text xml:lang="sme" location="nyhet.html_tid=115905_sek=74887.html"/><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision$; </version></header>
<body>
<p>Hopp til hovedinnhold</p>
<p type="title">Fra Berliner til Buick</p>
<p>I kveld var Kongeparet til stede da utstillingen Fra Berliner til Buick åpnet i Trondheim. Utstillingen viser eksempler fra Slottets samling av kjøretøy fra 1905 til 1940, og er den siste i serien Den kongelige reise - Regjeringens gave til Kongeparets 75-årsdager.</p>
<p xml:lang="vep">03.06.2013</p>
<p>Da Kong Haakon og Dronning Maud flyttet inn på Slottet i 1905 som Norges nye kongepar, var det verken vogner eller hester igjen etter unionsoppløsningen. De tomme stallene måtte fylles på nytt. Kjøretøy for galla, offisielle og private anledninger måtte anskaffes. Av dette er 19 vogner og 7 sleder i dag bevart - en unik samling i norsk sammenheng - og flere av vognene stilles nå ut i Dora Kulturbunker.</p>
<p>Flere av Slottets eldste biler er også med i utstillingen, og den flotte kroningsvognen fra 1906 står også sentralt - den ble produsert ved O. Sørensens vognfabrikk i Kristiania og viser norsk håndverk av fineste kvalitet. Den lille sleden Kronprins Olav fikk i gave til sin treårsdag fra skolebarn i Trondheim, vises fram for første gang.</p>
<p type="title">En svært tidlig el-bil</p>
<p>Blant bilene Kongeparet kunne ta i øyesyn i dag, var også lekebilen Kronprins Olav fikk i 1912. Det var en gave fra hans bestemor, Dronning Alexandra og er en modell 1:3 av en Cadillac Roadster. Lekebilen er en av tre som ble laget for å promotere verdens første elektriske selvstarter på verdensutstillingen i London samme år. Cadillac'en kunne kjøre 15 engelske mil før batteriene måtte lades på nytt.</p>
<p type="title" xml:lang="nno">På reise</p>
<p>Den gang som nå var reiser omkring i Norge viktig for Kongefamilien. Utstillingen følger Kong Haakon, Dronning Maud og Kronprins Olav på den første store reisen de foretok i landet: Kroningsreisen sommeren 1906. Ferden gikk gjennom Gudbrandsdalen med tog, over Dovre og ned Romsdalen med hest og vogn, og fra Åndalsnes langs kysten mot Trondheim med Kongeskipet Norge. Dronning Maud var en dyktig og ivrig fotograf, og Dronningens bilder ledsager historien.</p>
<p>Kulturminister Hadia Tajik åpnet utstillingen. Deretter fikk Kongen og Dronningen en omvisning i utstillingen av administrerende direktør Suzette Paasche og Sissel Guttormsen som har ledet prosjektet.</p>
<p type="title">Trakk fram A1</p>
<p>Gjensynet med A1 gledet Kongen spesielt. Etter omvisningen viste Kongen særlig til denne buicken som var en gave til Kronprins Olav og Kronprinsesse Märtha da de besøkte USA i 1939. Det var denne bilen Kongefamilien benyttet 7. juni 1945, da de etter fem års eksil vendte tilbake til Norge. A1 fraktet Kongefamilien opp Karl Johans gate til Slottet, gjennom store, frihetsfeirende menneskemengder.</p>
<p type="title"><span type="quote">"Den kongelige reise"</span></p>
<p>Utstillingen er en av seks utstillinger som under fellesbetegnelsen <span type="quote">"Den kongelige reise"</span> utgjør Regjeringens gave til Kongeparet i anledning deres 75-årsdager i 2012. Utstillingen gjennomføres i regi av Nasjonalmuseet for kunst, arkitektur og design i samarbeid med Det kongelige hoff og Dora / Museene i Sør-Trøndelag. Den vises ved Dora i Trondheim i 2013.</p>
<p>De øvrige utstillingene i serien har vært:</p>
<list><p type="listitem">Kongelige reiser 1905-2005 Dette var den første utstillingen, og viste kongelige reiser som et bindeledd mellom monark og folk. Den fant sted på Kunstindustrimuseet i Oslo.</p>
<p type="listitem">Gavebordet Utstillingen <span type="quote" xml:lang="nno">"Gavebordet"</span> fant sted i Bergen og presenterte utsøkt kunsthåndverk og billedkunst som ble skjenket det Norges nye kongepar etter unionsoppløsningen.</p>
<p type="listitem">Sølvbryllupsgaven 1882 Folkets gaver til Kong Oscar og Dronning Sophies sølvbryllup i 1882 var temaet for utstillingen i Tromsø.</p>
<p type="listitem">Den lengste reisen Vandreutstillingen <span type="quote">"Den lengste reisen"</span> handlet om Kongefamiliens lange, ufrivillige utenlandsopphold gjennom krigsårene 1940–45.</p>
<p type="listitem">Konge uten krone Denne vandreutstillingen viste et utvalg bilder fra den store samlingen av historiske fotografier som finnes i samlingene på Slottet.</p>
</list><p type="title" xml:lang="isl">Fylkestur</p>
<p>Kong Harald og Dronning Sonja vil være i Sør-Trøndelag også de kommende dagene. Kongeparet innleder sin tre dager lange fylkestur i morgen, og har Kongeskipet Norge som base. Besøket starter på Hitra i morgen tidlig.</p>
<p type="title" xml:lang="nno">Del denne artikkelen på Facebook eller Twitter</p>
<p>Kongeparet fikk en omvisning da utstillingen Fra Berliner til Buick åpnet i Trondheim 3. juni 2013. Utstillingen viser eksempler fra Slottets samling av kjøretøy fra 1905 til 1940 (Foto: Det kongelige hoff)</p>
<p>Relaterte lenker</p>
<list><p type="listitem">Den kongelige reise (Seksjonstekst)</p>
</list><list><p type="listitem" xml:lang="nno">DenKongeligeReise.no</p>
</list></body></document>
