<document xml:lang="nob" id="no_id"><header><title>Abelprisen 2009  - kongehuset.no</title><genre code="admin"/><author><unknown/></author><wordcount>366</wordcount><conversion_status type="standard"/><availability><license type="standard"/></availability><multilingual/><origFileName>http://www.kongehuset.no/nyhet.html?tid=78463</origFileName><parallel_text xml:lang="eng" location="nyhet.html_tid=78492.html"/><parallel_text xml:lang="sme" location="nyhet.html_tid=78738_sek=74887.html"/><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision$; </version></header>
<body>
<p>Hopp til hovedinnhold</p>
<p type="title">Abelprisen 2009</p>
<p>H.M. Kong Harald delte ut Abelprisen til professor Mikhail Gromov under en høytidelig seremoni i Gamle Logen i dag. H.M. Dronningen var også til stede under utdelingen. I formiddag mottok Kongeparet prisvinneren i audiens på Slottet.</p>
<p xml:lang="vep">19.05.2009</p>
<p>Professor Gromov mottar prisen for sitt revolusjonerende bidrag til geometrien. I begrunnelsen heter det videre:</p>
<p>Den russisk-franske matematikeren Mikhail L. Gromov er en av vår tids ledende matematikere. Han er kjent som en viktig bidragsyter på mange felt innen matematikken, særlig innen geometrien. Geometri er ett av matematikkens eldste områder. Dette feltet har gjennom århundrene vært gjenstand for store matematikeres oppmerksomhet, men har i løpet av de siste 50 årene gjennomgått revolusjonerende forandringer. Mikhail Gromov har stått i spissen for noen av de viktigste landevinningene; han har utviklet dype og usedvanlig originale ideer som har ledet til nye perspektiver på geometri så vel som på andre deler av matematikken.</p>
<p type="title" xml:lang="rmn">Abelprisen</p>
<p>Abelprisen er internasjonal pris for fremragende vitenskapelig arbeid innen matematikk. Prisen skal bidra til å heve matematikkfagets status i samfunnet og stimulere barn og unges interesse for faget. Den ble delt ut for første gang i 2003, og prisen er på 6 millioner kroner.</p>
<p>Prisen er navngitt til ære for matematikeren Niels Henrik Abel som i løpet av sitt korte liv utviklet flere teorier som skulle bli helt avgjørende for utviklingen av faget. Abel døde av tuberkulose i 1829. Han ble 26 år gammel.</p>
<p>Det er tradisjon at vinneren av Abelprisen nedlegger krans på statuen av Niels Henrik Abel. Statuen er laget av Gustav Vigeland, og står på den såkalte Abelhaugen i Slottsparken. Professor Gromov la ned krans her i går.</p>
<p type="title">Bankett på Akershus</p>
<p>Tradisjonen tro, avholder Regjeringen i kveld en bankett på Akershus slott til ære for prisvinneren. Kong Harald vil være til stede under banketten.</p>
<p type="title">Abelforelesningene</p>
<p>I morgen, 20. mai, finner Abel-forelesningene sted. Disse forelesningene er ment å gi innsikt i Abelpris-vinnerens matematikk og å formidle prisvinnerens arbeid til forskere innen alle matematiske disipliner. Det er også forelesninger beregnet på et mer generelt publikum. Fullt program er tilgjengelig på Abelprisens egne nettsider.</p>
<p type="title" xml:lang="nno">Del denne artikkelen på Facebook eller Twitter</p>
<p>Relaterte lenker</p>
<list><p type="listitem" xml:lang="est">Statuer i Slottsparken (Artikkel)</p>
</list><list><p type="listitem">Abelprisens egne nettsider</p>
<p type="listitem">Abelprisen om professor Gromov</p>
</list></body></document>
