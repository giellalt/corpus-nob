<document xml:lang="nob" id="no_id"><header><title>Statsbesøket i Tromsø  - kongehuset.no</title><genre code="admin"/><author><unknown/></author><wordcount>336</wordcount><conversion_status type="standard"/><availability><license type="standard"/></availability><multilingual/><origFileName>http://www.kongehuset.no/nyhet.html?tid=78180</origFileName><parallel_text xml:lang="eng" location="nyhet.html_tid=78231.html"/><parallel_text xml:lang="sme" location="nyhet.html_tid=78185_sek=74887.html"/><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision$; </version></header><body><p>Hopp til hovedinnhold</p>
<p type="title">Statsbesøket i Tromsø</p>
<p>Siste dag av statsbesøket reiste DD.MM. Kongen og Dronningen, den canadiske generalguvernøren og herr Lafond til Tromsø. Her deltok de i byvandring gjennom sentrum før regjeringslunsj og kulturseminar på Universitetet.</p>
<p xml:lang="mrj">30.04.2009</p>
<p type="title">Byvandring</p>
<p>Besøket i Tromsø startet med en times byvandring gjennom sentrum. Langs ruten var det satt opp ulike stands og boder, og i tillegg hadde mange barn fått fri fra skolen for anledningen. Under vandringen fikk Kongeparet og generalguvernørparet smake både kongekrabbe og annen norsk sjømat, i tillegg til lokale produkter som ost av geitemelk fra Balsfjord. Lokale idrettslag og skolekorps underholdt langs ruten, og filmskapere fra ungdomshuset Tvibit fikk diskutere film med Jean-Daniel Lafond.</p>
<p type="title" xml:lang="nno">Regjeringslunsj</p>
<p>Fiskeriminister Helga Pedersen inviterte til lunsj på vegne av Regjeringen. I talen sin, pekte ministeren på de store likhetene mellom Canada og Norge når det gjelder forvaltning av ressursene i havet, og samarbeidet innenfor polarforskning og miljøvern i nord.</p>
<p type="title">Urbefolkningenes situasjon</p>
<p>Statsbesøket ble avsluttet på Universitetet i Tromsø, på det samiske kulturhuset Àrdna. Her var det urbefolkningene i Norge og Canada som sto i sentrum. Generalguvernør Michaëlle Jean uttrykte ønske om å lære fra samene i Norge i forhold til inuittenes rettigheter i Canada og arbeidet med hjemmestyre for inuittene i delstaten Nunavut.</p>
<p type="title" xml:lang="isl">Kultur og seminarer onsdag</p>
<p>Onsdag hadde den Canadiske generalguvernøren et tett program i Oslo. Dagen startet på operaen i Bjørvika, der hun var til stede på et seminar om hvordan næringslivet kan bidra til en løsning på klimaendringene i nord. Seminaret ble etterfulgt av en omvisning i selve operabygget.</p>
<p>Senere ledsaget H.M. Kongen og Kronprinsparet generalguvernøren på Interkulturelt museum for en omvisning i utstillingen Our sacred space. Om ettermiddagen var de til stede på Litteraturhuset der kunstens rolle i lokalsamfunn ble debattert. H.M. Dronningen ledsaget Jean-Daniel Lafond på et parallelt program til Astrup Fearnley Museet og Cinemateket i Oslo.</p>
<p>Kvelden ble avsluttet med et returarrangement der Kongeparet, Kronprinsparet og Prinsesse Astrid var generalguvernørens gjester i Dansens hus.</p>
<p type="title" xml:lang="nno">Del denne artikkelen på Facebook eller Twitter</p>
<p>Relaterte lenker</p>
<list><p type="listitem" xml:lang="nno">Statsbesøk frå Canada (Nyhet)</p>
</list></body></document>
