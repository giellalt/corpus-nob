<document xml:lang="nob" id="no_id"><header><title>Offisielt besøk til Canada  - kongehuset.no</title><genre code="admin"/><author><unknown/></author><wordcount>593</wordcount><conversion_status type="standard"/><availability><license type="standard"/></availability><multilingual/><origFileName>http://www.kongehuset.no/nyhet.html?tid=139039</origFileName><parallel_text xml:lang="eng" location="nyhet.html_tid=139039.html"/><parallel_text xml:lang="sme" location="nyhet.html_tid=139039_sek=74887.html"/><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision$; </version></header><body><p>Hopp til hovedinnhold</p>
<p type="title">Offisielt besøk til Canada</p>
<p>Kronprinsparet innledet sitt besøk til Canada i Ottawa mandag. I løpet av fire dager reiser de til både Toronto og St. John's i tillegg til hovedstaden. Innovasjon og klima står høyt på agendaen.</p>
<p xml:lang="koi">08.11.2016</p>
<p>Etter en opptakt søndag kveld, da Kronprinsparet spiste middag med Canadas statsminister Hans Eksellense Justin Trudeau og Sophie Grégoire Trudeau, startet besøket for fullt mandag. Næringsminister Monica Mæland ledsager Kronprinsparet under besøket i Ottawa og Toronto.</p>
<p type="title">Rideau Hall</p>
<p>Rideau Hall er den offisielle residensen til Canadas generalguvernør, Hans Eksellense David Johnston. Generalguvernøren er Hennes Majestet Dronning Elizabeths representant i Canada, og David Johnston er den 28. i rekken.</p>
<p>Deres Kongelige Høyheter Kronprinsen og Kronprinsessens første besøk gikk dermed til generalguvernøren og hans kone, fru Sharon Johnston. Og i hagen utenfor kunne Kronprinsparet se eiketreet Kongeparet  plantet her under sitt statsbesøk til Canada i 2002. Treet så ut til å klare seg riktig godt, og Kronprinsen og Kronprinsessen fikk stiklinger i gave.</p>
<p>Kronprins Haakon holdt reisens første tale under den påfølgende arbeidslunsjen. Der pekte han på hvordan canadiere og nordmenn ofte kommer så godt over ens - kanskje fordi vi har så mye felles: Vi kommer fra land langt mot nord, med samme type klima og et spesielt forhold til naturen. Men viktigst er likevel et felles verdisyn basert på demokrati, menneskerettigheter og respekt for internasjonal lov og rett. Nære bånd følger også av at det på grunn av utvandring fra Norge i dag er mer enn 400 000 canadiere av norsk avstamning.</p>
<p>Norge og Canada har også mye felles hva gjelder naturressurser og aktivitet i arktiske områder. Vi må sikre en bærekraftig utvikling i disse områdene, sa Kronprins Haakon.</p>
<p type="title">Gjennom nordvestpassasjen</p>
<p>Nettopp Arktis var tema for Kronprinsparets neste besøk. Det gikk til Naturhistorisk museum, der Kronprinsen og Kronprinsessen tok del i åpningen av et seminar om klimaendring i Arktis og forvaltning av havene i nord. Polarforskning er grunnleggende for vår forståelse av utviklingen, i tillegg til den kunnskap og erfaring de arktiske folkeslagene besitter.</p>
<p>Det ble også anledning til å se deler av den arktiske utstillingen ved museet. En av attraksjonene er et stort kart i gulvet kalt <span type="quote">"Queen's Lantern"</span>. Det runde kartet viser nordområdene, og dermed kunne Kronprinsen og Kronprinsessen gå i Roald Amundsens fotspor <span type="quote" xml:lang="nno">"gjennom nordvestpassasjen"</span>.</p>
<p>Etter Naturhistorisk museum avla Kronprins Haakon også et besøk til et forsvarsseminar for å høre sjef for Forsvarsstaben,  generalløytnant Erik Gustavsons foredrag <span type="quote" xml:lang="eng">"Asserting sovereignty in the Arctic and High North"</span>.</p>
<p type="title">Ambassadørens mottakelse</p>
<p>Dagen ble avsluttet i natt norsk tid, med et arrangement på Historisk museum i regi av Norges ambassadør til Canada, Anne Kari Ovind. Det ble konsert med musikk av pianist og komponist Ola Gjeilo, som spilte sammen med to canadiske ensembler. Etterpå ble gjestene servert norske spesialiteter i museets store hall.</p>
<p>Kronprinsesse Mette-Marit talte under mottakelsen. Hun vektla særlig viktigheten av urbefolkningens kunnskap og erfaring. Roald Amundsen var forut for sin tid når han hentet kunnskap hos de lokale inuittene, og det han lærte av dem var avgjørende for hans mange ekspedisjoner. Urbefolkningenes viten er viktig på mange områder, men kanskje aller mest hva gjelder respekten for liv og for Moder Jord. En respekt Kronprinsessen håpte kan danne et felles grunnlag for vårt samarbeid.</p>
<p type="title" xml:lang="nno">Del denne artikkelen på Facebook eller Twitter</p>
<p>Relaterte lenker</p>
<list><p type="listitem" xml:lang="eng">Official visit to Canada: Speech at Rideau Hall, Ottawa (Tale)</p>
<p type="listitem" xml:lang="eng">Official visit to Canada: Speech at Museum of History, Ottawa (Tale)</p>
<p type="listitem">Kulturformidling i Toronto (Nyhet)</p>
<p type="listitem">Mangfold og innovasjon (Nyhet)</p>
<p type="listitem">Avsluttet i St. John's (Nyhet)</p>
<p type="listitem">Canada 2016 (Fotoalbum)</p>
</list><list><p type="listitem" xml:lang="eng">Governor General of Canada</p>
<p type="listitem" xml:lang="eng">Canadian Museum of Nature</p>
<p type="listitem" xml:lang="eng">Canadian Museum of History</p>
</list></body></document>
