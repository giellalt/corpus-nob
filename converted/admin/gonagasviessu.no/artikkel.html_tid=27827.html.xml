<document xml:lang="nob" id="no_id"><header><title>Arvefyrstekronen  - kongehuset.no</title><genre code="admin"/><author><unknown/></author><wordcount>249</wordcount><conversion_status type="standard"/><availability><license type="standard"/></availability><multilingual/><origFileName>http://www.kongehuset.no/artikkel.html?tid=27827</origFileName><parallel_text xml:lang="eng" location="artikkel.html_tid=29288.html"/><parallel_text xml:lang="sme" location="artikkel.html_tid=75805_sek=74949.html"/><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision$; </version></header><body><p>Hopp til hovedinnhold</p>
<p type="title">Arvefyrstekronen</p>
<p>Arvefyrstekronen ble laget i Christiana (Oslo) i 1846. Den var tiltenkt Kronprins Carl, men kronen har aldri vært brukt.</p>
<p>Arvefyrstekronen (tronarvingens krone) er den eneste av regaliene som er laget i Norge. Den ble laget i 1846, tiltenkt Kronprins Carl (senere Kong Carl IV) i forbindelse med den planlagte kroningen av hans foreldre, Kong Oscar I og Dronning Josefine. Under kroningen av Kong Carl Johan, hadde man lånt den svenske arvefyrstekronen til kronprinsen. Nå skulle Norge få sin egen arvefyrstekrone.</p>
<p>Kronen ble laget av gullsmed Herman Colbjørnsen Øyset i Christiania, men er tegnet av Johannes Flintoe som også sto bak deler av utsmykningen av Det kongelige slott som var under bygging på denne tiden.</p>
<p>Den norske kroningen av Kong Oscar I og Dronning Josefine fant imidlertid aldri sted. Arvefyrstekronen har dermed aldri blitt brukt.</p>
<p type="title">Utforming</p>
<p>Kronen er åpen og består av åtte takker smykket med edelstener og perler. Alle takkene har en stor norsk perle ytterst. Gullarbeidet på kroneringen, takkene og ornamentene mellom takkene består av blomster og bladverk av presset gull. Midtstenen er en fasettslepet ametyst.</p>
<p>Pullen er i purpurfarget fløyel med broderier i forgylt sølvtråd.</p>
<p type="title">Materialer</p>
<p>Kronen er laget av flerfarget gull, og besatt med perler, edelstener og slepet glass. Perlene er norske ferskvannsperler. Edelstenene er ametyster, peridoter og citriner.</p>
<p><em type="italic">Høyde </em>: 15 cm <em type="italic">Diameter </em>: 18 cm <em type="italic">Vekt </em>: 1030 g </p>
<p xml:lang="mrj">17.04.2013</p>
<p type="title" xml:lang="nno">Del denne artikkelen på Facebook eller Twitter</p>
<p>Relaterte lenker</p>
<list><p type="listitem">Litteratur og kilder (Artikkel)</p>
</list><list><p type="listitem">Arvefyrstekronen er utstilt i Erkebispegården i Trondheim</p>
</list></body></document>
