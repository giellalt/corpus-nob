<document xml:lang="nob" id="no_id"><header><title>Tråante 2017  - kongehuset.no</title><genre code="admin"/><author><unknown/></author><wordcount>568</wordcount><conversion_status type="standard"/><availability><license type="standard"/></availability><multilingual/><origFileName>http://www.kongehuset.no/nyhet.html?tid=140155</origFileName><parallel_text xml:lang="sme" location="nyhet.html_tid=140155_sek=74887.html"/><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision: 154948 $; </version></header><body><p>Hopp til hovedinnhold</p>
<p type="title" xml:lang="sma">Tråante 2017</p>
<p>Hans Majestet Kongen var til stede da jubileumsåret <span type="quote" xml:lang="sma">"Tråante 2017"</span> åpnet i dag. Det er 100 år siden det første samiske landsmøtet fant sted i Trondheim, 6. februar 1917. Lihkku beivviin!</p>
<p xml:lang="vep">06.02.2017</p>
<p>Representanter for store deler av Sápmi møttes for første gang for å fremme felles sak som ett folk på tvers av nasjonalstatsgrensene. Det var den store forkjemperen for samiske rettigheter, Elsa Laula Renberg, som sto bak dette første landsmøtet i Metodistkirken i Trondheim 1917. Hennes innsats æres spesielt i dag.</p>
<p>Siden 1993 har 6. februar blitt feiret som Samefolkets dag.</p>
<p type="title" xml:lang="som">Festgudstjeneste</p>
<p>Kong Haralds program i Trondheim startet med festgudstjeneste i Nidarosdomen, der preses, biskop Helga Haugland Byfuglien og lederen i Samisk kirkeråd, Sara Ellen Anne Eira, tok i mot. Både g jester fra Sápmi og det offisielle Norge deltok.</p>
<p>Under inngangsprosesjonen sang den sørsamiske sangeren Marja Mortensson salmen <span type="quote" xml:lang="sma">"Aejlies gåatan båetebe laavloen"</span> / <span type="quote">"Fyll Guds hus med sang til hans ære"</span>. Under prosesjonen gikk salmen over i orgelpreludium til salmen <span type="quote" xml:lang="nno">"Lovsyng Herren, han er nær"</span>. Denne salmen ble også sunget ved det første landsmøtet for hundre år siden.</p>
<p>Biskop Byfuglien holdt dagens preken, og festgudstjenesten ble avsluttet med at menigheten sang " Sámi soga lávlla" / <span type="quote">"Samefolkets sang"</span>  .</p>
<p type="title">Samisk utsmykning</p>
<p>Tidligere i formiddag ble et nytt alter innviet i Nidarosdomens søndre tverrskip. Kunstneren Folke Fjällström har laget installasjonen Kristusskulptur i bjørk. Den er utformet i tråd med tradisjonelt samisk håndverk og utsmykket med samisk ornamentikk.</p>
<p>Før Kongen forlot Nidarosdomen fikk han se det samiske alteret som heretter vil ha fast plass i nasjonalhelligdommen.</p>
<p type="title">Bååstede - Tilbake</p>
<p>Etter gudstjenesten åpnet Kong Harald utstillingen <span type="quote" xml:lang="sma">"Bååstede"</span>, som betyr <span type="quote">"tilbake"</span> på sørsamisk, i Erkebispegården. Utstillingen viser samiske gjenstander fra Norsk Folkemuseum som nå gis tilbake til det samiske folk gjennom overføring til museer under Sametingets forvaltning. 2 000 gjenstander er valgt ut for tilbakeføring.</p>
<p>Innsamlingen av materialet fant sted for mellom 100 og 150 år siden, i en tid da samene hadde liten innflytelse på viktige politiske og samfunnsmessige forhold som berørte dem selv.</p>
<p>Avtalen om tilbakeføring ble inngått i 2012 med en høytidelig seremoni i Sametinget i Karasjok. I årene siden har det blitt lagt ned et stort arbeid med konservering, kartlegging og kvalitetssikring av informasjonen om gjenstandene. Prosjektet sluttføres i 2017.</p>
<p type="title">Festforestilling</p>
<p>I kveld vil Kongen være til stede på festforestillingen " Jielemen aavoe" / <span type="quote" xml:lang="nno">"Livets glede"</span>  i Olavshallen. Forestillingen er et samarbeid mellom det samiske nasjonalteateret Beaivváš og Kringkastingsorkesteret (KORK).</p>
<p>Dette er tekster, joik, dans, bilder og musikk om viljen og evnen til å leve, møte utfordringer og gå fremover. Det er en feiring av livet og samtidig en minnesang for å </p>
<p>Artister, musikere, skuespillere, dansere og kunstnere fra hele Sápmi deltar  med navn som Mari Boine, Sofia Jannok, Marja Mortensson, Wimme Saari, Iŋgor Ántte Áilu Gaup, Bjørn Sundquist, Egil Keskitalo og Mary Sarre.</p>
<p>Kvelden avsluttes med jubileumsmiddag på Bakklandet, der Sametinget er vertskap.</p>
<p type="title" xml:lang="nno">Nasjonal feiring</p>
<p><span type="quote" xml:lang="sma">"Tråante 2017"</span> er en felles markering av det samiske jubileet. Målet er å formidle kunnskap om samisk kultur og samisk historie i et 100-årsperspektiv, og mobilisere til utvikling og deltakelse.</p>
<p>Jubileet markeres hele året gjennom, med arrangementer på forskjellige steder i Sápmi. Det mangfoldige programmet speiler bredden i samisk kultur, språk og historie. Oversikt over de ulike arrangementene finnes på jubileets egne nettsider.</p>
<p type="title" xml:lang="nno">Del denne artikkelen på Facebook eller Twitter</p>
<p>Relaterte lenker</p>
<list><p type="listitem" xml:lang="nno">www.Tråante2017.no</p>
<p type="listitem">Sametinget.no</p>
</list></body></document>