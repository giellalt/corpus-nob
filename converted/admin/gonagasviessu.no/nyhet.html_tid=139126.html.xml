<document xml:lang="nob" id="no_id"><header><title>Mangfold og innovasjon  - kongehuset.no</title><genre code="admin"/><author><unknown/></author><wordcount>437</wordcount><conversion_status type="standard"/><availability><license type="standard"/></availability><multilingual/><origFileName>http://www.kongehuset.no/nyhet.html?tid=139126</origFileName><parallel_text xml:lang="eng" location="nyhet.html_tid=139126.html"/><parallel_text xml:lang="sme" location="nyhet.html_tid=139126_sek=74887.html"/><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision$; </version></header><body><p>Hopp til hovedinnhold</p>
<p type="title">Mangfold og innovasjon</p>
<p>Canada er et lovende marked for norske virksomheter. Det er også et land med svært stort kulturelt mangfold. Kronprinsparet deltok på flere spennende seminarer onsdag.</p>
<p xml:lang="mrj">10.11.2016</p>
<p>Styrkene i mangfoldet, innovativ helseteknologi og norsk-canadisk samarbeid om tunelldriving. Sammen med næringsminister Monica Mæland besøkte Kronprinsen og Kronprinsessen flere seminarer, før de avsluttet besøket i Toronto i Little Norway Park.</p>
<p type="title">Sterkere gjennom mangfold</p>
<p>Canada sies å være det landet i verden med størst kulturelt mangfold og Toronto den mest flerkulturelle byen i verden. Statsminister Justin Trudeau har framhevet dette mangfoldet som Canadas store styrke: -<span type="quote" xml:lang="eng">"Canadians are of every possible colour, culture, and creed and continue to celebrate and revel in our diversity"</span>.</p>
<p>Ryerson Diversity Institute arbeider med mangfold i store organisasjoner og bistår dem i å hente ut potensialet som ligger i medarbeidernes ulikhet. På dagens seminar fikk deltakerne høre verdensledende selskaper fortelle om hvilke fordeler som ligger i dette for organisasjonen og for muligheter i markedet. MAK, som jobber for å øke Norges konkurranseevne gjennom å fremme interkulturell kompetanse  , var også blant deltakerne. Fokuset er mangfold som ressurs for samfunnet, bedrifter og enkeltmennesker.</p>
<p type="title">Norsk helseteknologi i Canada</p>
<p>Etter mangfoldseminaret sto innovativ norsk teknologi på programmet for Kronprinsparet. Innovasjon Norge og FRAM medtech bistår norske selskaper som ønsker innpass på det canadiske helsemarkedet. På dagens arrangement kunne norske oppstartsselskaper knytte viktige kontakter med representanter for myndigheter, finansinstitusjoner, forskningsmiljøer og sluttbrukere.</p>
<p>Kronprinsen og Kronprinsessen fikk se nærmere på flere spennende produkter de norske selskapene de ønsker å lansere i Canada.</p>
<p>Kronprinsparet benyttet også anledningen til å besøke et pågående seminar om tunellteknologi før det var duket for lunsj med representanter for norsk og canadisk næringsliv.</p>
<p type="title">Little Norway Park</p>
<p>Little Norway Park rundet av besøket i Toronto. Parken er etablert til minne om den norske treningsleiren for jagerflygere som lå her under 2. verdenskrig. Hans Majestet Kong Harald besøkte Little Norway ved flere anledninger som barn. Både flygere, navigatører og mekanikere ble utdannet her - til sammen over 3 000 i løpet av krigsårene. En gang sto mannskapsbrakkene der parken ligger i dag.</p>
<p>Kronprinsparet la blomster på minnesmerket som er reist på stedet.</p>
<p>Nordmenn bosatt i Toronto hadde møtt opp for å ta del i seremonien, og Kronprins Haakon og Kronprinsesse Mette-Marit tok seg god tid til å hilse og snakket med barna som var møtt fram med flagg og tegninger.</p>
<p>Fra Toronto reiste Kronprinsparet videre til St. John's, der den siste delen av besøket finner sted.</p>
<p type="title" xml:lang="nno">Del denne artikkelen på Facebook eller Twitter</p>
<p>Relaterte lenker</p>
<list><p type="listitem">Offisielt besøk til Canada (Nyhet)</p>
<p type="listitem">Kulturformidling i Toronto (Nyhet)</p>
<p type="listitem">Avsluttet i St. John's (Nyhet)</p>
<p type="listitem">Canada 2016 (Fotoalbum)</p>
</list><list><p type="listitem" xml:lang="nno">Innovasjon Norge</p>
</list></body></document>
