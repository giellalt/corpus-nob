<document xml:lang="nob" id="no_id"><header><title>Samarbeid og erfaringsutveksling  - kongehuset.no</title><genre code="admin"/><author><unknown/></author><wordcount>602</wordcount><conversion_status type="standard"/><availability><license type="standard"/></availability><multilingual/><origFileName>http://www.kongehuset.no/nyhet.html?tid=137975</origFileName><parallel_text xml:lang="eng" location="nyhet.html_tid=137975.html"/><parallel_text xml:lang="sme" location="nyhet.html_tid=137975_sek=74887.html"/><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision: 154948 $; </version></header><body><p>Hopp til hovedinnhold</p>
<p type="title" xml:lang="nno">Samarbeid og erfaringsutveksling</p>
<p>Teknologi, forsvar og helse er de tre sentrale temaene under Kongeparets statsbesøk til Finland. Samarbeid og muligheter på disse viktige områdene sto på agendaen i dag.</p>
<p xml:lang="vep">07.09.2016</p>
<p>Norsk næringsliv er inne i en periode med omstilling, særlig som følge av nedgangen i petroleumssektoren. Finland har allerede vært gjennom tilsvarende utfordringer etter at viktige bærebjelker i den finske økonomien sviktet for noen år tilbake. Her finnes erfaringer Norge kan lære av. Det er allerede et utstrakt samarbeid mellom våre to land, men med stort potensial for ytterligere vekst.</p>
<p>Både utenriksminister Børge Brende, næringsminister Monica Mæland, helseminister Bent Høie og forsvarsminister Ine Eriksen Søreide deltar fra regjeringens side, og dertil er det nesten 90 representanter for norske bedrifter med i delegasjonen som følger Kongeparet.</p>
<p type="title">Ny teknologi for spill og undervisning</p>
<p>Deres Majesteter Kongen og Dronningen deltok på dagens finsk-norske næringslivsseminar sammen med det finske presidentparet. Etter åpningen fikk de en presentasjon av norsk forsvarsmateriell før det var tid for et nærmere møte med noen av framtidens teknologiske muligheter.</p>
<p>Oslo Edtech Cluster var ett av selskapene som fikk presentere seg. De arbeider med utvikling, kommersialisering og eksport av norske læringsteknologier. Den finske gründeren Mervi Pänkäläinen  presenterte Mightifier for Kongeparet – en app for positiv feedback i klasserommet.</p>
<p>På workshopen <span type="quote" xml:lang="eng">«Games on»</span> fikk Kongen og Dronningen møte det finske selskapet Colossal Order og norske Snow Castle Games. Spillteknologi er i dag en mye større næring i Finland enn i Norge, men norskutviklede Funrun 2 vekket stor entusiasme hos Dronningen, som ble utfordret til en omgang mot den finske førstedamen.</p>
<p>Moderne teknologi tilpasset smarttelefoner og brett – gjerne med islett av <span type="quote" xml:lang="eng">«gaming»</span> - åpner nye muligheter innen undervisningen. Det gir nye formidlingsmåter som alternativ til tradisjonell undervisning, men også muligheter for kunnskapsformidling på steder som har vært uten tilgang på undervisning.</p>
<p type="title">Brakte inn et fjerde tema: Likestilling</p>
<p>Dagens næringslivslunsj samlet over 300 representanter for finsk og norsk næringsliv. Dronning Sonja talte under lunsjen, og brakte nok et viktig tema inn i diskusjonen. Dronningen pekte på hvordan både Finland og Norge er foregangsland innen likestilling, og land mange andre nasjoner ser til i likestillingsspørsmål. Likevel er bare 16 % av norske næringslivsledere – og 28 % av de finske - kvinner.</p>
<p xml:lang="eng"><em type="italic">- Technology, Defense and Health are the three main focus areas for this visit. These are sectors where we hope to further develop our cooperation and strengthen our bilateral relations. In addition to all these issues on our bilateral agenda - why not add a fourth focus area that we could all bear in mind: Why not support each other to secure that we are not stuck in old mindsets concerning gender equality? Aren't these aspects also relevant for productivity and competitiveness? </em></p>
<p type="title" xml:lang="dan">Helsefokus</p>
<p>Om ettermiddagen reiste følget til Biomedicum, et forsknings- og undervisningssenter under Helsingfors universitetssykehus . Her var  helseminister Bent Høie blant innlederne, før professor Erik Fosse ledet en diskusjon rundt helse, innovasjon og teknologi, et område med stort potensial for næringsvirksomhet og for positivt utbytte for pasienter og helsevesen.</p>
<p>Dagnes næringslivsprogram ble avsluttet på Fiskartorpet med en rundebordsdiskusjon mellom representanter for firma innen maritim industri, forsvar, energi, gruver og infrastruktur.</p>
<p type="title">Mottakelse</p>
<p>I kveld er ambassadør Åge Grutle vert for en mottakelse der både Kongeparet og Presidentparet vil være til stede. De vil blant annet få høre en konsert ledet av jazzmusikeren Håkon Kornstad.</p>
<p>I morgen reiser Kongen og Dronningen til Uleåborg i Nord-Finland, der de blant annet vil besøke Nokia-fabrikken.</p>
<p type="title" xml:lang="nno">Del denne artikkelen på Facebook eller Twitter</p>
<p>Relaterte lenker</p>
<list><p type="listitem" xml:lang="eng">State visit to Finland: business luncheon in Helsinki (Tale)</p>
<p type="listitem">Statsbesøk til Finland (Nyhet)</p>
<p type="listitem">Avslutta i Uleåborg (Nyhet)</p>
<p type="listitem">Finland 2016 (Fotoalbum)</p>
</list></body></document>