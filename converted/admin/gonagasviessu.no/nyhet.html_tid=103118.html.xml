<document xml:lang="nob" id="no_id"><header><title>Statsbesøket til Tromsø  - kongehuset.no</title><genre code="admin"/><author><unknown/></author><wordcount>390</wordcount><conversion_status type="standard"/><availability><license type="standard"/></availability><multilingual/><origFileName>http://www.kongehuset.no/nyhet.html?tid=103118</origFileName><parallel_text xml:lang="eng" location="nyhet.html_tid=103138.html"/><parallel_text xml:lang="sme" location="nyhet.html_tid=103164_sek=74887.html"/><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision$; </version></header><body><p>Hopp til hovedinnhold</p>
<p type="title">Statsbesøket til Tromsø</p>
<p>Nordområdene har vært i fokus under statsbesøket fra Finland, og besøkets siste dag var lagt til Tromsø. H.K.H. Kronprinsen ledsaget H.E. President Niinistö og fru Haukio under dagens program.</p>
<p xml:lang="mrj">12.10.2012</p>
<p>Programmet i Tromsø er rettet spesielt mot forskning og samarbeid i Arktis. Første del av besøket gikk til Universitetet i Tromsø, der rektor Jarle Aarbakke ga en kort presentasjon før Presidenten innledet til diskusjon. Samtalen ble moderert av den finske forskeren Elina Halttunen, som arbeider ved Universitet i Tromsø.</p>
<p>Hensikten var å sette i gang en konstruktiv samtale om hvordan man kan ytterligere forbedre det gode samarbeidet som finnes mellom Norge og Finland på det akademiske området. Alle studenter og ansatte var invitert til å delta, og Lauri Lajunen, rektor ved Universitetet i Oulu, var også til stede, sammen med flere forskere og bedriftstopper fra Finland.</p>
<p>Etter en offisiell lunsj der Presidentparet og Kronprins Haakon var Tromsø bys gjester, gikk følget om bord i universitetets forskningsskip, F/F Helmer Hanssen.</p>
<p type="title">Om bord F/F Helmer Hanssen</p>
<p>Forskningsskipet Helmer Hanssen benyttes av både Universitetet og andre forskningsmiljøer, og har primært oppdrag i Barentshavet og i områdende rundt Svalbard. Virksomheten dekker blant annet kartlegging av fiskebestander, geologiske undersøkelser, utprøving av fiskeredskaper, kurs og workshops.</p>
<p>Om bord ble det presentasjoner og samtaler om Tromsø som kunnskapsby, klimautviklingen i Arktis, polarforskning og samarbeid Norge-Finland. Både Framsenteret, Kongsberg Satellite Services, Arktisk råd, Kystverket, Barents Watch og Marin bioprospektering ved UiT var representert.</p>
<p type="title" xml:lang="nno">Del denne artikkelen på Facebook eller Twitter</p>
<p xml:lang="nno">Fakta</p>
<p xml:lang="nno"><em type="italic">Fakta om Finland </em></p>
<p>Hovedstad: Helsingfors (Helsinki) Største byer: Helsingfors, Tammerfors og Åbo</p>
<p>Størrelse: 338 000 km² Befolkning 2012: ca 5,3 millioner Offisielle språk: Finsk, svensk og (i enkelte kommuner) samisk</p>
<p xml:lang="smn">Styresett: Republikk Statsoverhode 2012: President Sauli Niinistö</p>
<p>Diplomatiske forbindelser mellom Norge og Finland ble opprettet 6. april 1918 etter at finnene erklærte sin selvstendighet fra Russland 6. desember 1917.</p>
<p>Forholdet mellom Finland og Norge er meget godt, med nær kontakt på de fleste områder innen politikk, forsvar, kultur og næringsliv. Deres Majesteter Kongen og Dronningen var på statsbesøk til Finland i 2007.</p>
<p>I 2010 var Finland Norges 11. viktigste importland og 13. viktigste eksportland, og handelen mellom våre to land er økende. I dag er om lag 220 norskeide bedrifter etablert i Finland.</p>
<p>Kilde: UD</p>
<p>Relaterte lenker</p>
<list><p type="listitem">Statsbesøk fra Finland (Nyhet)</p>
<p type="listitem">Norsk-finsk samarbeid (Nyhet)</p>
</list><list><p type="listitem">Universitetet i Tromsø</p>
<p type="listitem">Finlands president: Offisiell hjemmeside</p>
</list></body></document>
