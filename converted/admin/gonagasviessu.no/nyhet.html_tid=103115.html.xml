<document xml:lang="nob" id="no_id">
  <header>
    <title>Statsbesøk fra Finland   - kongehuset.no</title>
    <genre code="admin"/>
    <author>
      <unknown/>
    </author>
    <wordcount>531</wordcount>
    <conversion_status type="standard"/>
    <availability>
      <license type="standard"/>
    </availability>
    <multilingual/>
    <origFileName>http://www.kongehuset.no/nyhet.html?tid=103115</origFileName>
    <parallel_text xml:lang="eng" location="nyhet.html_tid=103139.html"/>
    <parallel_text xml:lang="sme" location="nyhet.html_tid=103162_sek=74887.html"/>
    <metadata>
      <uncomplete/>
    </metadata>
    <version>XSLtemplate $Revision: 150288 $; file-specific xsl  Revision; common.xsl  $Revision: 154948 $; </version>
  </header>
  <body>
    <p>Hopp til hovedinnhold</p>
    <p>kongehuset.no</p>
    <p type="title">Statsbesøk fra Finland</p>
    <p>I formiddag kunne Hans Majestet Kongen ønske Finlands President H.E. Sauli Niinistö og fru Jenni Haukio velkommen til Norge. Kongen og Dronningen er vertskap når den finske Presidentparet nå avlegger et tre dagers statsbesøk til Norge.</p>
    <p xml:lang="koi">10.10.2012</p>
    <p>Besøket ble offisielt åpnet med en høytidelig velkomstseremoni på Slottsplassen, der både Deres Majesteter Kongen og Dronningen, Kronprinsparet og en rekke representanter for det offisielle Norge deltok.</p>
    <p>Finlands utenriksminister og handelsminister ledsager Presidenten, i tillegg til en rekke næringslivsledere og eksperter på nordområdene. Styrket samarbeid i nord vil være et hovedtema under besøket.</p>
    <p type="title">Krans ved Nasjonalmonumentet</p>
    <p>Fra en offisiell lunsj på Det kongelige slott, ledsaget Kong Harald og Dronning Sonja presidentparet til Akershus festning. Det er tradisjon at besøkende statsoverhoder legger krans ved nasjonalmonumentet på Akershus. President Niinistö inspiserte æresgarden før han la ned krans på minnesmerket over nordmenn som falt under 2. verdenskrig.</p>
    <p>Etter Kransnedleggelsen, ledsaget Kongen President Niinistö til Stortinget til møte med fungerende Stortingspresident Per Kristian Foss. Senere i dag vil Presidenten også møte med Statsminister Jens Stoltenberg.</p>
    <p type="title">Finsk grafikk</p>
    <p>I ettermiddag besøker Dronning Sonja og fru Jenni Haukio Kunstverket Galleri, der utstillingen Fire Grafiske Fortellinger åpnet i dag. Utstillingen presenterer fire finske grafikere og deres verk, nemlig Tiina Kivinen, Ari Pelkonen, Jaana Paulus og Annu Vertanen. Nettopp Tiina Kivinen ble tidligere i år den første til å motta stipend Stiftelsen H.M. Dronning Sonjas kunstnerstipend.</p>
    <p>Alle fire er samtidskunstnere, som gjennom flere hundre år gamle teknikker speiler dagens samfunn. Utstillingen er et samarbeid mellom galleriet og Finsk-norsk kulturinstitutt.</p>
    <p type="title" xml:lang="smj">Gallamiddag</p>
    <p>I kveld holdt Kongen og Dronningen gallamiddag for 193 gjester på Det kongelige slott til ære for President Sauli Niinistö og fru Jenni Haukio. Kronprins Haakon og Kronprinsesse Mette-Marit var også til stede.</p>
    <p>Både Kong Harald og President Niinistö talte under middagen. Kongens tale er tilgjengelig i sin helhet via pekeren til høyre. Kong Harald la vekt på de nære forbindelsene som eksisterer mellom våre to land, både i dag og tilbake i tid.</p>
    <p>I morgen vil Kong Harald og Dronning Sonja ledsage det finske presidentparet gjennom et tett program som blant annet omfatter foredrag, næringslivsmøter, besøk til Litteraturhuset og Rommen skole og kultursenter.</p>
    <p type="title" xml:lang="nno">Del denne artikkelen på Facebook eller Twitter</p>
    <p>Høytidelig velkomstseremoni for det finske presidentparet (Foto: Det kongelige hoff)</p>
    <p xml:lang="nno">Fakta</p>
    <p xml:lang="nno">
      <em type="italic">Fakta om Finland </em>
    </p>
    <p>Hovedstad: Helsingfors (Helsinki) Største byer: Helsingfors, Tammerfors og Åbo</p>
    <p>Størrelse: 338 000 km² Befolkning 2012: ca 5,3 millioner Offisielle språk: Finsk, svensk og (i enkelte kommuner) samisk</p>
    <p xml:lang="smn">Styresett: Republikk Statsoverhode 2012: President Sauli Niinistö</p>
    <p>Diplomatiske forbindelser mellom Norge og Finland ble opprettet 6. april 1918 etter at finnene erklærte sin selvstendighet fra Russland 6. desember 1917.</p>
    <p>Forholdet mellom Finland og Norge er meget godt, med nær kontakt på de fleste områder innen politikk, forsvar, kultur og næringsliv. Deres Majesteter Kongen og Dronningen var på statsbesøk til Finland i 2007.</p>
    <p>I 2010 var Finland Norges 11. viktigste importland og 13. viktigste eksportland, og handelen mellom våre to land er økende. I dag er om lag 220 norskeide bedrifter etablert i Finland.</p>
    <p>Kilde: UD</p>
    <p>Relaterte lenker</p>
    <list>
      <p type="listitem">Statsbesøk fra Finland: Kongens tale (Tale)</p>
      <p type="listitem">Norsk-finsk samarbeid (Nyhet)</p>
      <p type="listitem">Statsbesøket til Tromsø (Nyhet)</p>
      <p type="listitem">Statsbesøk (Seksjonstekst)</p>
      <p type="listitem">Statsbesøk i Kong Haralds regjeringstid (Artikkel)</p>
    </list>
    <list>
      <p type="listitem">Den finske presidenten: Offisiell hjemmeside</p>
    </list>
  </body>
</document>
