<document xml:lang="nob" id="no_id"><header><title>«Hurra for deg!»  - kongehuset.no</title><genre code="admin"/><author><unknown/></author><wordcount>351</wordcount><conversion_status type="standard"/><availability><license type="standard"/></availability><multilingual/><origFileName>http://www.kongehuset.no/nyhet.html?tid=101123</origFileName><parallel_text xml:lang="eng" location="nyhet.html_tid=101226.html"/><parallel_text xml:lang="sme" location="nyhet.html_tid=101378_sek=74887.html"/><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision$; </version></header>
<body>
<p>Hopp til hovedinnhold</p>
<p type="title" xml:lang="nno"><span type="quote" xml:lang="nno">«Hurra for deg!»</span></p>
<p>Bursdagssangen runget over Slottsplassen i dag. Over 3.000 barnehagebarn var kommet til plassen for å feire Kongeparet. Deres Majesteter Kong Harald og Dronning Sonja kunne se det hele fra Slottsbalkongen.</p>
<p xml:lang="vep">31.05.2012</p>
<p>Både Kongen og Dronningen fyller 75 år i år, og i dag ble begge feiret med drilloppvisning og bursdagssang på Slottsplassen. På 17. mai er det skolebarna som kommer på Slottsplassen. I dag var det barnehagebarna sin tur. De fikk boller og saft og så Gardens drilltropp opptre, før de selv ga Kongeparet en rungende bursdagssang.</p>
<p>På Slottsbalkongen sto både Kongeparet, Kronprinsparet med familie og Prinsesse Märtha Louise og Ari Behn med sine døtre, Prinsesse Astrid, fru Ferner og Johan Martin Ferner.</p>
<p type="title" xml:lang="nno">Boller og saft</p>
<p>Oslo kommune spanderte bursdagsboller og saft på alle barna, og det var hoffets ansatte som hadde gleden av å dele dem ut. Mange kurver ble tømt og måtte etterfylles inne på Slottet før alle barna hadde fått.</p>
<p type="title" xml:lang="dan">Drilloppvisning</p>
<p>Hans Majestet Kongens Gardes drilltropp holdt oppvisning på Slottsplassen til ære for jubilantene. De imponerte mange, og på spørsmål fra Oslos ordfører Fabian Stang, ble det klart at mange av barna nok kunne tenke seg å bli gardister etter hvert.</p>
<p type="title" xml:lang="ron">Gratulasjonsdeputasjoner</p>
<p>Kongen og Dronningen har også mottatt mange hilsener fra det offisielle Norge i dag. Ordføreren i Oslo var først ut, etterfulgt av representanter for Kommunesektorens organisasjon, Kirken, Fylkesmennene, Forsvaret, Sametinget og diplomatkorpset</p>
<p>Høyesterettsjustitiarius Tore Schei, statsminister Jens Stoltenberg og Stortingets president, Dag Terje Andersen var også blant gratulantene.</p>
<p type="title" xml:lang="nno">Festforestilling på Operataket</p>
<p>I kveld inviterte Regjeringen alle til gratis festforestilling på Operataket. Kongen og Dronningen ankom Operaen med Kongesjaluppen Stjernen, i følge med Kronprinsfamilien, familien Behn og Prinsesse Astrid, fru Ferner.</p>
<p>Herborg Kråkevik ledet arrangementet som omfattet både taler, tekstlesning og videohilsener, musikk og ballett. Oslo filharmoniske orkester spilte og akkompagnerte også både nye og veletablerte artister fra et bredt spekter av genre.</p>
<p type="title" xml:lang="nno">Del denne artikkelen på Facebook eller Twitter</p>
<p>3.000 barnehagebarn sang bursdagsangen da Kongen og Dronningen fylte 75 år. Foto: Liv Osmundsen, Det kongelige hoff.</p>
<p>Relaterte lenker</p>
<list><p type="listitem">Hans Majestet Kongen (Seksjonstekst)</p>
<p type="listitem">Hennes Majestet Dronningen (Seksjonstekst)</p>
</list><list><p type="listitem">Se fotoalbum fra feiringen</p>
</list></body></document>
