<document xml:lang="nob" id="no_id"><header><title>Appleton House   - kongehuset.no</title><genre code="admin"/><author><unknown/></author><wordcount>738</wordcount><conversion_status type="standard"/><availability><license type="standard"/></availability><multilingual/><origFileName>http://www.kongehuset.no/artikkel.html?tid=74140</origFileName><parallel_text xml:lang="eng" location="artikkel.html_tid=77243.html"/><parallel_text xml:lang="sme" location="artikkel.html_tid=77294_sek=75636.html"/><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision: 154948 $; </version></header><body><p>Hopp til hovedinnhold</p>
<p type="title" xml:lang="eng">Appleton House</p>
<p>Hver vinter reiste Dronning Maud til Appleton House i Norfolk, England. Huset lå i tilknytning til familiesetet på Sandringham gods, og her feiret Dronningen sin fødselsdag og deltok i julefeiringen sammen med sin britiske familie</p>
<p>På Appleton var hun omgitt av mange av sine nærmeste og kunne være tilnærmet privatperson. Prins Alexander, vår senere Kong Olav, ble født på Appleton House 2. juli 1903.</p>
<p type="title" xml:lang="nno">Bryllupsgaven</p>
<p>Appleton House var en bryllupsgave fra brudens foreldre, Prinsen og Prinsessen av Wales, da Prins Carl og Prinsesse Maud giftet seg i juli i 1896. Foreldrene kan ha ønsket å legge alt godt til rette for brudeparets framtidige opphold i England. Prinsen av Wales skrev til sin danske svoger, Kronprins Frederik av Danmark,  Jeg har gitt Maud og Charles et lite hus, deres eget landsted – omtrent en (engelsk) mil herfra - det vil alltid være et pied a terre når de kommer over til England. Dette vet jeg de vil sette stor pris på.</p>
<p>Noen måneder før bryllupet dro paret til Sandringham for å inspisere bryllupsgaven. Jeg saa mit nye Hus. Det er meget nydelig, skrev Prins Carl i et brev.</p>
<p>Dronning Maud kom til å elske huset. I 1899 skrev hun i et brev Vårt lille hus er det perfekte paradis, alt virker som en lykkelig drøm, at vi endelig er her, det er så deilig og lyst, hvert eneste rom er så rent og friskt og tingene mine er blitt tatt så nydelig vare på, for vi har to veldig flinke tjenestepiker som alltid er her.</p>
<p type="title">Eiendommen Appleton</p>
<p>Appleton House var knapt noe lille hus etter dagens standard. Huset var på 2 ½ etasje og bygget i teglstein. Det hadde 4 stuer i første etasje og tilsvarende i annen etasje, samt rom til tjenerskapet, i alt 20 værelser. Huset hadde vinterhage og sentralvarmeanlegg og fremsto som en landsens idyll, dekket av villvin og eføy.</p>
<p>Eiendommen lå usjenert til, omgitt av en skoglignende park. Landskapet omkring var åpent og bølgende, og innbød til friluftsliv til hest eller på sykkel. Det var også fullt av fine motiver for Dronning Maud, som var en ivrig amatørfotograf.</p>
<p type="title" xml:lang="nno">Hageanlegg</p>
<p>Rundt huset hadde Prinsen av Wales anlagt en hage, utformet etter tidens smak. Her var det runde, ovale, trekantede og firkantede rabatter med roser og rhododendron. Her var langstrakte plener og mannshøye hekker av barlind og buksbom, med stier imellom. Langs disse stiene likte Dronning Maud å spasere. I albumene etter henne er det atskillige fotografier hvor man ser henne på enslig vandring langs disse stiene – kledd i fotsid, hvit kjole og med sirlig løftet parasoll, fortalte Kong Olav mange år senere.</p>
<p type="title">Bygdø Kongsgård</p>
<p>For Dronning Maud var hagen et fristed og en livslang kjærlighet, og hun hadde store ambisjoner også for sin norske hage. Fra 1911 kom Dronningens gartner på Appleton, Mr Hubbard, årlig til Norge og introduserte planter og stilelementer fra den rådende engelske hagestil, for å omforme hagen på Bygdøy Kongsgård i henhold til tidens ideal.</p>
<p>I 2007 ble hagen på Bygdø ført tilbake til den stil og beplantning Dronning Maud anla.</p>
<p type="title" xml:lang="eng">The Queens empty House</p>
<p>Appleton House eksisterer ikke lenger. To dager etter Dronning Mauds bisettelse skrev Kong Haakon til Kong George VI og meddelte ham at tiden var kommet for å gi Appleton House tilbake til den britiske kongefamilien. Dronningen hadde hatt eiendommen så lenge hun ønsket, slik Prinsen av Wales hadde sagt til henne da hun fikk den i 1896.</p>
<p>I mange år sto huset tomt. De siste kjente beboere var Kong George VI og Dronningmoren, som bodde i huset under besøk til Norfolk under annen verdenskrig.</p>
<p>Under overskriften The Queens empty House skrev en avis i 1968 at det var blitt reist et stort anlegg mot luftangrep rundt eiendommen under krigen, og dette var uskjønt og kostbart å fjerne. I tillegg ville det bli meget kostbart å sette eiendommen i slik stand at den ble beboelig.</p>
<p>I denne situasjonen var det uaktuelt å gjenåpne Appleton House. Det ble revet juli 1984.</p>
<p xml:lang="vep">14.11.2008</p>
<p type="title" xml:lang="nno">Del denne artikkelen på Facebook eller Twitter</p>
<p>På 1800-tallet var det å tegne og male ansett som en del av en ung dames dannelse. I De kongelige samlinger finnes en rekke akvareller og Dronning Mauds skissebøker fra 1880-tallet. Utover 1890-tallet dabbet tegningen av - kanskje fordi den kommende dronningen fikk en ny hobby: Fotografering. Kort dokumentar utarbeidet av NRK i samarbeid med De kongelige samlinger.</p>
<p>Relaterte lenker</p>
<list><p type="listitem" xml:lang="est">Bygdø kongsgard (Artikkel)</p>
</list></body></document>