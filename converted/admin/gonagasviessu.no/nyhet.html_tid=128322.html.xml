<document xml:lang="nob" id="no_id"><header><title>Avslutter øst i Finnmark  - kongehuset.no</title><genre code="admin"/><author><unknown/></author><wordcount>570</wordcount><conversion_status type="standard"/><availability><license type="standard"/></availability><multilingual/><origFileName>http://www.kongehuset.no/nyhet.html?tid=128322</origFileName><parallel_text xml:lang="sme" location="nyhet.html_tid=128322_sek=74887.html"/><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision$; </version></header><body><p>Hopp til hovedinnhold</p>
<p type="title">Avslutter øst i Finnmark</p>
<p>Deres Majesteter Kongen og Dronningen besøkte Nesseby kommune ved Varangerfjorden i dag. I ettermiddag avsluttes fylkesturen med en mottakelse på Kongeskipet.</p>
<p xml:lang="mrj">18.06.2015</p>
<p>I dag morges kom Kongeskipet til Vadsø havn, og klokken 10.00 gikk Kongeparet i land på Hurtigrutekaia. Herfra reiste de videre til Varangerbotn - kommunesenteret i Nesseby kommune, innerst i Varangerfjorden. Kommunen er tospråklig, og den samiske kulturen står sterkt her. Isak Saba, som var den første samiske representanten på Stortinget, kom fra Nesseby.</p>
<p type="title">Varanger samiske museum</p>
<p>Ordfører Knut Store tok i mot Kong Harald og Dronning Sonja da de kom til Varanger samiske museum. Kongeparet ble også møtt med en velkomstjoik ved Johan Andersen.</p>
<p>Ordføreren holdt tale for Kongeparet, som også fikk høre både skolebarn og koret Untak synge, i tillegg til et kåseri om Nesseby.</p>
<p>Kong Harald la stor vekt på betydningen av den samiske arven i talen sin:</p>
<p><em type="italic">Det er flott å se en kommune slå ring rundt den samiske identiteten slik som dere gjør her i Unjárga/Nesseby. Det har ofte vist seg vanskelig å bevare og samtidig kunne utvikle sin egenart som etnisk minoritet. Jeg tror vi alle sammen har behov for å være stolte av hvem vi er og av identiteten vår. Da er det viktig at vi blir kjent med oss selv, hvem vi er, hvor vi kommer fra og hvilke kulturelle røtter vi har. </em></p>
<p><em type="italic">Også i Nesseby satte fornorskningsperioden sitt preg. Jeg har blitt fortalt at dere er i gang med en storstilt revitalisering av språk og kultur, hvor mange tar tilbake det tapte gjennom et rikt tilbud av kurs. (...) Det er også viktig å berømme samiske kunstnere og kulturutøvere for det viktige arbeidet de gjør for å styrke samisk identitet. De er med på å gjøre oss alle kjent med, og stolt av, denne delen av kulturen vår. </em></p>
<p type="title" xml:lang="fin">Vuonnamarkanat</p>
<p>Kongeparet fikk oppleve en mindre utgave av et tradisjonelt marked - Vuonnamarkanat - som holdes her i august hvert år. Museumsleder Mia Krogh viste Kongen og Dronningen rundt blant boder og aktiviteter. Her fantes lokal mat av blant annet villsau og rein, tradisjonelt håndtverk og produkter av ull, skinn og sølv.  Kongeparet fikk også muligheten til å smake grillet villsau.</p>
<p>Kongen og Dronningen fikk anledning til å snakke nærmere med fire av kommunens eldre innbyggere, før en omvisning i det samiske museet.</p>
<p>Etter et avsluttende pressemøte utenfor museet, satte Kongeparet kursen tilbake mot Vadsø. En avskjedsjoik fulgte dem på veien.</p>
<p>Talen i Varangerbotn var den siste Kongen holdt på denne fylkesturen. Hans Majestet benyttet anledningen til å takke:</p>
<p><em type="italic">- Dronningen og jeg verdsetter høyt menneskene, kulturen og naturen vi møter i Finnmark. Det er ingen hemmelighet at Dronningen har vært både høyt og lavt i Finnmark tidligere. Det har vært fint å ha henne som min personlige reiseleder disse dagene. Takk til alle dere som har vært med på å gjøre denne reisen til en flott opplevelse for oss. Takk for vennlighet, gode ord og hilsener, og for en flott finale her i Unjárga/Nesseby. </em></p>
<p type="title">Mottakelse</p>
<p>I ettermiddag avslutter Kongen og Dronningen fylkesturen i Finnmark, med mottakelse ombord på Kongeskipet i Vadsø havn. Kongeparets gjester vil være noen av de mange som har bidratt til gjennomføringen av denne fylkesturen.</p>
<p type="title" xml:lang="nno">Del denne artikkelen på Facebook eller Twitter</p>
<p>Relaterte lenker</p>
<list><p type="listitem" xml:lang="nno">Fylkestur til Finnmark: Tale i Varangerbotn (Tale)</p>
<p type="listitem">Finnmark 2015 (Fotoalbum)</p>
<p type="listitem">På fylkestur i Finnmark (Nyhet)</p>
<p type="listitem">Kongeparet i Lebesby og Gamvik (Nyhet)</p>
</list><list><p type="listitem">Nesseby kommune</p>
<p type="listitem">Varanger samiske museum</p>
</list></body></document>
