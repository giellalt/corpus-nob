<document xml:lang="nob" id="no_id"><header><title>Ski-VM i gang  - kongehuset.no</title><genre code="admin"/><author><unknown/></author><wordcount>367</wordcount><conversion_status type="standard"/><availability><license type="standard"/></availability><multilingual/><origFileName>http://www.kongehuset.no/nyhet.html?tid=90068</origFileName><parallel_text xml:lang="eng" location="nyhet.html_tid=90091.html"/><parallel_text xml:lang="sme" location="nyhet.html_tid=90099_sek=74887.html"/><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision: 154948 $; </version></header><body><p>Hopp til hovedinnhold</p>
<p type="title">Ski-VM i gang</p>
<p>Kongefamilien var til stede da Vinterhovedstaden Oslo ønsket verden velkommen til ski-VM i kveld. Over 50.000 hadde møtt fram for å oppleve åpningsseremonien på Universitetsplassen.</p>
<p xml:lang="vep">23.02.2011</p>
<p>Det var over 1700 barn fra Oslos skoler som startet kveldens seremoni. Anført av Kongens Garde strømmet de ut fra Slottsplassen, ned Slottsbakken og inn på Universitetsplassen med flagg fra alle deltakernasjonene. Forsvarets stabsmusikkorps akkompagnerte inntoget med blant annet Valdresmarsjen og Holmenkollmarsjen.</p>
<p>Svein Aaser, styreleder i VM, innledet, før FIS-presidenten, Gian Franco Kasper, formelt åpnet mesterskapet. Ordfører Fabian Stang takket barna spesielt, - Det er for dere vi arrangerer VM, og det er for dere vi har bygget Holmenkollen, sa Oslo-ordføreren, før han oppfordret alle til å kose seg i dagene som kommer.</p>
<p>De neste elleve dagene vil utøvere fra 50 nasjoner sette hverandre stevne under 21 øvelser i Holmenkollen. Kong Harald vil være til stede alle dagene, som regel i følge med andre medlemmer av Kongefamilien. Kronprins Haakon er medlem av VMs hovedkomité, og vil besøke anleggene i tillegg til å se mange av øvelsene.</p>
<p type="title" xml:lang="ron">Kultur i sentrum</p>
<p>Under hele VM vil det være arrangementer i Oslo sentrum. Medaljeutdelingene vil skje på Universitetsplassen hver kveld, med konserter og kulturinnslag i forkant. I Spikersuppa på andre siden av Karl Johans gate, er det satt opp boder hvor publikum kan skaffe seg noe å spise og drikke.</p>
<p>I tillegg har åtte isskulpturer tatt form her de siste dagene:</p>
<p type="title" xml:lang="nno">Munch i snø og is</p>
<p>Langs Karl Johan har åtte iskunstnere fra fem forskjellige land laget isskulpturer inspirert av motivene i Edvard Munchs malerier. Over 500 tonn snø og 45 kubikk is har vært fraktet inn til Spikersuppa de siste dagene, for å bli omdannet til <span type="quote" xml:lang="kal">"Skrik"</span>, <span type="quote">"Syk pike"</span> og <span type="quote">"Aften på Karl Johan"</span>, for å nevne noen. En 15 meter lang tolkning av Pikene på broen har fått plass i Slottsbakken.</p>
<p type="title" xml:lang="sme">Festmiddag</p>
<p>I kveld er Kong Harald og Dronning Sonja, Kronprins Haakon og Kronprinsesse Mette-Marit gjester i Rådhuset, der Oslos ordfører Fabian Stang er vert for en festmiddag i anledning VM-åpningen.</p>
<p type="title" xml:lang="nno">Del denne artikkelen på Facebook eller Twitter</p>
<p>Relaterte lenker</p>
<list><p type="listitem">Offisielt program (Seksjonstekst)</p>
<p type="listitem">Tradisjon i Kollen (Nyhet)</p>
</list><list><p type="listitem">Oslo2011: Rennprogram</p>
<p type="listitem">Oslo2011: Kulturkalender</p>
<p type="listitem" xml:lang="nno">Oslo2011: Munch i snø og is</p>
</list></body></document>