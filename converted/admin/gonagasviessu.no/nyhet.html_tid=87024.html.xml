<document xml:lang="nob" id="no_id"><header><title>Første skoledag  - kongehuset.no</title><genre code="admin"/><author><unknown/></author><wordcount>180</wordcount><conversion_status type="standard"/><availability><license type="standard"/></availability><multilingual/><origFileName>http://www.kongehuset.no/nyhet.html?tid=87024</origFileName><parallel_text xml:lang="sme" location="nyhet.html_tid=87256_sek=74887.html"/><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision$; </version></header><body><p>Hopp til hovedinnhold</p>
<p type="title">Første skoledag</p>
<p>Hennes Kongelige Høyhet Prinsesse Ingrid Alexandra begynte på Jansløkka barneskole i Asker i dag. Både foreldre og besteforeldre fulgte Prinsessen på hennes første skoledag.</p>
<p xml:lang="koi">19.08.2010</p>
<p>Kong Harald, Kronprins Haakon, Kronprinsesse Mette-Marit og Kronprinsessens mor, Marit Tjessem, fulgte Prinsessen til Jansløkka. Skolen er blant Askers eldste, og ligger like i nærheten av Skaugum.</p>
<p>Prinsesse Ingrid Alexandra begynner i 1. klasse, grønn gruppe, og det er Margrethe Setså Jensen som vil være kontaktlærer for Prinsessen og de andre 21 elevene.</p>
<p type="title" xml:lang="vep">Velkomstprogram</p>
<p>De nye elevene ble ønsket velkommen av rektor utenfor 1915-bygget. Eldre elever sang Jansløkkasangen, og barna ble introdusert for <span type="quote">"skolereven"</span>. Til slutt var det navneopprop etter klasse - blå, grønn, gul og rød.</p>
<p>Etter velkomsten, gikk de forskjellige klassene til sine respektive klasserom.</p>
<p type="title">Første på Jansløkka</p>
<p>Prinsesse Ingrid Alexandra er den første i Kongefamilien som går på Jansløkka skole. Kronprins Haakon og Prinsesse Märtha Louise gikk på Smestad. Smestad var også Konge Haralds barneskole, men på grunn av krigen ble hans første skoledag i USA.</p>
<p type="title" xml:lang="nno">Del denne artikkelen på Facebook eller Twitter</p>
<p xml:lang="nno">Stian Lysberg Solum, Scanpix)</p>
</body></document>
