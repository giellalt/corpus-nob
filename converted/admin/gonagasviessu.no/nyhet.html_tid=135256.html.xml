<document xml:lang="nob" id="no_id"><header><title>Kongeparet i Roma  - kongehuset.no</title><genre code="admin"/><author><unknown/></author><wordcount>381</wordcount><conversion_status type="standard"/><availability><license type="standard"/></availability><multilingual/><origFileName>http://www.kongehuset.no/nyhet.html?tid=135256</origFileName><parallel_text xml:lang="eng" location="nyhet.html_tid=135256.html"/><parallel_text xml:lang="sme" location="nyhet.html_tid=135256_sek=74887.html"/><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision: 154948 $; </version></header><body><p>Hopp til hovedinnhold</p>
<p type="title">Kongeparet i Roma</p>
<p>Kongeparet fortsatte sitt statsbesøk i Italia i dag. Dagen startet ved Italias nasjonalmonument, der Hans Majestet Kongen la ned krans ved Den ukjente soldats grav.</p>
<p xml:lang="vep">07.04.2016</p>
<p>Fedrelandsmonumentet <span type="quote" xml:lang="vep">«Il Vittoriano»</span> ligger i sentrum av Roma. Det er viet Viktor Emmanuel II – det forente Italias første konge - og det selvstendige, frie Italia. Monumentet ble reist mellom 1885 og 1927, med en utsmykning som forteller om Italias kultur, kunst og tradisjoner fra ulike områder og epoker.</p>
<p>Den ukjente soldat æres også ved dette monumentet, og i dag la Kong Harald ned krans ved dette minnesmerket under en høytidelig seremoni.</p>
<p type="title">Capitol og Forum Romanum</p>
<p>Fra kransnedleggelsen fortsatte Kongeparet opp på Capitolhøyden bak monumentet, der de møtte Romas fungerende ordfører, Francesco Paolo Tronca, til samtaler.</p>
<p>Fra Capitol fikk Kong Harald og Dronning Sonja anledningen til å spasere gjennom Forum Romanum. Kongeparet fikk en omvisning i området, som i flere hundre år var Romerrikets absolutte sentrum.</p>
<p>Forum var åsted for politikk og handel, religiøse seremonier, triumfferder og rettssaker. Både senatet og en rekke viktige templer og minnesmerker lå her. I dag står bare rester av de monumentale byggene i tilbake.</p>
<p>Forum Romanum tiltrekker seg om lag 4,5 millioner besøkende hvert år. Det pågår stadig arkeologiske utgravinger og rekonstruksjoner for å vise hvordan det så ut her den gang da.</p>
<p>Dronningen pekte på italienerens store respekt for historien i anledning omvisningen i dag:</p>
<p>- <em type="italic">De tar vare på sine ruiner og bygninger, det som forteller noe om fortiden. Det er noe av det vi kan lære av. </em></p>
<p type="title">Mottakelse</p>
<p>I ettermiddag var Deres Majesteter Kongen og Dronningen, Hans Eksellense President Sergio Mattarella og Italias førstedame, Laura Mattarella, gjester ved en offisiell mottakelse gitt av den norske ambassadøren til Italia, Bjørn Trygve Grydeland. Arrangementet samlet omlag 200 representanter for norsk og italiensk nærings- og samfunnsliv, som blant annet kunne glede seg over vakker sang fra Sølvguttene.</p>
<p type="title">Fortsetter til Milano</p>
<p>Etter en offisiell avskjedsseremoni i Palazzo del Quirinale, reiser Kongeparet i ettermiddag videre til Milano, der statsbesøkets siste dag utspiller seg. Dagen vil preges av næringslivsspørsmål, med spesiell vekt på energi og mote. Norsk design og håndverk har også en sentral plass på programmet i morgen.</p>
<p type="title" xml:lang="nno">Del denne artikkelen på Facebook eller Twitter</p>
<p>Relaterte lenker</p>
<list><p type="listitem">Statsbesøk til Italia (Nyhet)</p>
<p type="listitem">Avsluttet i Milano (Nyhet)</p>
</list></body></document>