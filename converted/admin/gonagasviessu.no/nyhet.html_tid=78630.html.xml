<document xml:lang="nob" id="no_id"><header><title>Barnetogets historie  - kongehuset.no</title><genre code="admin"/><author><unknown/></author><wordcount>516</wordcount><conversion_status type="standard"/><availability><license type="standard"/></availability><multilingual/><origFileName>http://www.kongehuset.no/nyhet.html?tid=78630</origFileName><parallel_text xml:lang="eng" location="nyhet.html_tid=78630.html"/><parallel_text xml:lang="sme" location="nyhet.html_tid=78630_sek=74887.html"/><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision$; </version></header><body><p>Hopp til hovedinnhold</p>
<p type="title">Barnetogets historie</p>
<p>I over 100 år har Kongefamilien tatt i mot barnetoget i Oslo fra Slottsbalkongen. Dette ble innstiftet som tradisjon av Kong Haakon i 1906. I dag er 17. mai og barnetoget nesten synonyme begreper, men slik har det ikke alltid vært.</p>
<p xml:lang="koi">16.05.2016</p>
<p>Den aller første markeringen av 17. mai skal ha funnet sted i Trondheim allerede i 1815, ett år etter at Grunnloven ble utformet og vedtatt av Riksforsamlingen på Eidsvoll. I 1836 feiret Stortinget 17. mai-fest for første gang, og man regner dette som innstiftelsen av Nasjonaldagen.</p>
<p type="title">Revolusjonær virksomhet</p>
<p>Carl Johan, som var konge over Norge og Sverige fra 1818 – 1844, så på markering av 17. mai – og dermed Norges selvstendige Grunnlov – som en revolusjonær handling og en provokasjon overfor Sverige. Han la ned forbud mot å feire Grunnlovsdagen allerede i 1828. Men da Kong Carl Johan døde i 1844 ble strategien endret. Hans etterfølger, Kong Oscar I, hadde en annen tilnærming, og ved feiringen av 17. mai i Kristiania i 1845 hilste medlemmer av Kongefamilien <span type="quote" xml:lang="nno">”fanetoget”</span> fra Paleet hvor de bodde når de besøkte Kristiania.</p>
<p>Kong Oscar I skulle også bli den første kongen som hilste fra slottsbalkongen, riktig nok ikke på 17. mai, men 26. juli 1849, da det nye slottet i Kristiania endelig sto ferdig.</p>
<p type="title">Barnetoget blir til</p>
<p>Det var vanlig før i tiden å markere festdager med borgertog eller fanetog hvor man feiret anledningen ved å gå i tog med faner, musikk og sangkor.</p>
<p>I 1869 skal skolestyrer Peter Qvam ha fått ideen til det første barnetoget i Norge. Dikteren Bjørnstjerne Bjørnson var en venn av skolebestyreren, og begge argumenterte ivrig for å arrangere barnetog for å feire nasjonaldagen.</p>
<p>Året etter, i 1870, gikk det første barnetoget til Slottet, hvor man sang Kongesangen foran slottsbalkongen.</p>
<p>Det første barnetoget besto av bare gutter, ca 1200 i alt, de fleste fra Qvams skole i Christiania. Først i 1889 fikk jentene også lov til å gå i tog. Disse var elever ved fru Ragna Nielsens skole. Møllergata skole var først ut med eget musikkorps i 1902. Og i 1905 deltok rødrussen i 17. maitoget for første gang.</p>
<p type="title">Slottsbalkongen*</p>
<p>Det var Kong Haakon og Dronning Maud som innstiftet skikken med å hilse barnetoget i Oslo fra Slottsbalkongen i 1906. Skikken har vært holdt i hevd alltid siden. De eneste unntakene var i 1910 da Dronning Mauds far, den engelske Kong Edward ble begravd, og i krigsårene 1940-1944.</p>
<p>17. mai 1945 var Kronprins Olav vendt tilbake fra krigsoppholdet i London. Han var på plass på Slottsbalkongen og hilste 202 000 skolebarn som feiret den første 17. mai etter fem års okkupasjon.</p>
<p>I år vil Kongefamilien igjen ta i mot barnetoget fra Slottsbalkongen. Prinsesse Ingrid Alexandra er 5. generasjon som går inn i denne tradisjonen.</p>
<p>* Slottsbalkongen omtales nesten alltid som Slotts <em type="italic">balkongen </em>. Men strengt tatt er det ikke en balkong, men en altan. </p>
<p>Dette er en lett revidert utgave av en artikkel vi også har pubisert tidligere.</p>
<p type="title" xml:lang="nno">Del denne artikkelen på Facebook eller Twitter</p>
<p>Relaterte lenker</p>
<list><p type="listitem">Riksforsamlinga på Eidsvoll (Artikkel)</p>
</list><list><p type="listitem">Grunnloven slik den ble vedtatt i 1814</p>
</list></body></document>
