<document xml:lang="nob" id="no_id">
  <header>
    <title>Kong Oscar I (1799-1859)  - kongehuset.no</title>
    <genre code="admin"/>
    <author>
      <unknown/>
    </author>
    <wordcount>665</wordcount>
    <conversion_status type="standard"/>
    <availability>
      <license type="standard"/>
    </availability>
    <multilingual/>
    <origFileName>http://www.kongehuset.no/artikkel.html?tid=27425</origFileName>
    <parallel_text xml:lang="eng" location="artikkel.html_tid=28687.html"/>
    <parallel_text xml:lang="sme" location="artikkel.html_tid=75727_sek=75689.html"/>
    <metadata>
      <uncomplete/>
    </metadata>
    <version>XSLtemplate $Revision: 150288 $; file-specific xsl  Revision; common.xsl  $Revision: 154948 $; </version>
  </header>
  <body>
    <p>Hopp til hovedinnhold</p>
    <p>kongehuset.no</p>
    <p type="title">Kong Oscar I (1799-1859)</p>
    <p xml:lang="nno">Oscar I overtok trona i Sverige og Noreg etter faren Carl Johan i 1844. Han tok valspråket Rett og sannhet. Han var gift med Joséphine av Leuchtenberg, og saman hadde dei fem barn. To av sønene deira vart kongar av Noreg og Sverige.</p>
    <p xml:lang="nno">Oscar I vart krona i Sverige i 1844, og ei norsk kroning vart planlagd sommaren 1847. Tidspunktet vart flytta, først til 1848 og så på ubestemt tid. Den eigentlege årsaka til forseinkingane var at Hans Riddervold, biskopen i Nidaros, ikkje ønskte å krone ei katolsk dronning. Etter ei rekkje utsetjingar lét ein saka stilt renne ut i sanden. Oscar I og Dronning Joséphine vart aldri krona i Noreg.</p>
    <p type="title" xml:lang="nno">Noregs plass i unionen</p>
    <p xml:lang="nno">Oscar I hadde stor interesse for Noreg og snakka både norsk og svensk. Alt i 1824 hadde han vorte utnemnd til norsk visekonge og hadde budd i eit halvt år i Noreg etter utnemninga. Visekongen leidde regjeringsmøta og gjorde eit godt inntrykk.</p>
    <p xml:lang="nno">Kong Oscar tok ofte parti for Noreg i saker der likeverdet i unionen var markert. Ei av dei første handlingane hans som konge var å anerkjenne det sjølvstendige norske flagget, med unionsmerket i hjørnet.</p>
    <p xml:lang="nno">Kong Carl Johan hadde alltid vorte kalla Konge av Sverige og Norge. Kong Oscar I vart frå første år kalla Konge av Norge og Sverige i saker som vedkom Noreg.</p>
    <p xml:lang="nno">Oscar I gjennomførte òg andre reformer som gjorde Noreg meir jamstilt med Sverige, noko som gjorde han svært populær i Noreg. Blant anna innstifta han Noregs første orden, St. Olavs orden, i 1847.</p>
    <p type="title" xml:lang="deu">Reformer</p>
    <p xml:lang="nno">Oscar I var ein svært skolert og opplyst mann. Han var òg langt meir liberal enn far sin, Carl Johan, og ei rekkje sosiale og politiske reformer vart gjennomførte i regjeringstida hans. Blant dei viktigaste var ei humanisering av straffelovgjevinga, lik arverett for menn og kvinner, og ein ny fattiglov. Han hadde sjølv skrive boka Om straff og Straffeanstalter, også kalla Gula boken, som argumenterte sterkt for ei humanisering av fengselsvesenet.</p>
    <p xml:lang="nno">Utanrikspolitisk vende han seg mot vest. Kong Carl Johan hadde ført ein svært russiskvennleg politikk. Med Oscar I fekk den norsk-svenske politikken ei klar orientering i retning av vestmaktene.</p>
    <p type="title">Det Kongelege Slottet</p>
    <p xml:lang="nno">Da Oscar I overtok trona, nærma Slottet seg fullføring. Det nye kongeparet deltok i planlegginga av innreiinga i samarbeid med arkitekten og slottskommisjonen. I 1849 stod endeleg Slottet ferdig, og Kong Oscar kunne stå for den offisielle innviinga 26. juli.</p>
    <p xml:lang="nno">Både Kong Oscar og Dronning Joséphine var svært kunstinteresserte, og dei la grunnlaget for den fine samlinga av eldre norsk kunst som finst på Slottet.</p>
    <p type="title" xml:lang="eng">Oscarshall</p>
    <p xml:lang="nno">Det fremste monumentet over kunstinteressa deira er likevel lystslottet Oscarshall, teikna av Johan Henrik Nebelong og oppført i nygotisk stil mellom 1847 og 1852. Kongeparet ville med oppføringa av dette bygget fremje norske kunstnarar og gje nasjonen ein verdig heim for norsk kunst og norsk kunsthandverk.</p>
    <p xml:lang="nno">Oscarshall vart pussa opp og ført attende til sin opprinnelege stand i 2009 og er opent for publikum om sommaren.</p>
    <p type="title" xml:lang="nno">St. Olavs kyrkje</p>
    <p xml:lang="nno">Den katolske Dronning Joséphine engasjerte seg sterkt - personleg og økonomisk – i oppføringa av St. Olavs kyrkje i Oslo. Kyrkja vart teikna av Heinrich Ernst Schirmer og innvigd i 1856, som det første katolske kyrkjebygget reist i Noreg etter reformasjonen.</p>
    <p xml:lang="nno">Det var òg ho som skaffa Olavs-relikvien til kyrkja. Relikvien vart oppbevart på det danske Nationalmuseet i København. Dronninga vende seg personleg til den danske kongen og bad om relikvien i gåve. Kong Frederik VII etterkom ønsket. I august 1862 vart relikvien ført i høgtideleg prosesjon inn i St. Olavs, der han sidan har kvilt under Maria-alteret.</p>
    <p type="title" xml:lang="nno">Humanitært arbeid</p>
    <p xml:lang="nno">Dronning Joséphine hadde eit stort sosialt engasjement og interesserte seg for ei rekkje velgjerdsprosjekt. Før ho døydde, testamenterte ho store delar av formuen sin til humanitære stiftingar i Noreg og Sverige. Ho la dermed grunnlaget for den innsatsen for velgjerdsarbeid som dei seinare norske dronningane har stått for.</p>
    <p xml:lang="koi">30.10.2009</p>
    <p type="title" xml:lang="nno">Del denne artikkelen på Facebook eller Twitter</p>
    <p>Relaterte lenker</p>
    <list>
      <p type="listitem">Oscarshall (Seksjonstekst)</p>
      <p type="listitem">Litteratur og kilder (Artikkel)</p>
    </list>
  </body>
</document>
