<document xml:lang="nob" id="no_id">
  <header>
    <title>Kongens fortjenstmedalje  - kongehuset.no</title>
    <genre code="admin"/>
    <author>
      <unknown/>
    </author>
    <wordcount>265</wordcount>
    <conversion_status type="standard"/>
    <availability>
      <license type="standard"/>
    </availability>
    <multilingual/>
    <origFileName>http://www.kongehuset.no/artikkel.html?tid=27598</origFileName>
    <parallel_text xml:lang="eng" location="artikkel.html_tid=28665.html"/>
    <parallel_text xml:lang="sme" location="artikkel.html_tid=76209_sek=75871.html"/>
    <metadata>
      <uncomplete/>
    </metadata>
    <version>XSLtemplate $Revision: 150288 $; file-specific xsl  Revision; common.xsl  $Revision: 154948 $; </version>
  </header>
  <body>
    <p>Hopp til hovedinnhold</p>
    <p>kongehuset.no</p>
    <p type="title">Kongens fortjenstmedalje</p>
    <p>Kongens fortjenstmedalje ble stiftet av Kong Haakon VII 1. februar 1908. Den deles ut som belønning for innsats av særlig samfunnsgavnlig natur på områder som kunst, kultur, vitenskap, næringsliv, sosialt og humanitært arbeid.</p>
    <p>Statuttene for tildeling av Kongens fortjenstmedalje endres i tråd med samfunnsutviklingen. Den siste endringen ble gjort 30. mars 2012.</p>
    <p>Etter de nye statuttene blir det ved vurderingen av kandidater lagt avgjørende vekt på samfunnsnyttig innsats over lengre tid, inkludert frivillig arbeid og engasjement. Samtidig legges det ikke lenger vekt på tjenestetid på 40 år eller mer.</p>
    <p>Endringen innebærer også at benevningen <span type="quote">«Kongens fortjenstmedalje i sølv»</span> faller bort og blir erstattet av <span type="quote">"Kongens fortjenstmedalje"</span>.</p>
    <p>Kongens fortjenstmedalje i gull blir heretter bare tildelt i helt ekstraordinære tilfeller og kan ikke søkes om.</p>
    <p type="title">Utforming</p>
    <p>Medaljen har portrettet av den regjerende kongen med navn og valgspråk på framsiden. På baksiden finnes en krans med omskriften <span type="quote">"Kongens fortjenstmedalje"</span>. Innenfor kransen er mottakerens navn inngravert.</p>
    <p type="title">Hvordan medaljen skal bæres</p>
    <p>Kongens fortjenstmedalje bæres på venstre side av brystet i et bånd med riksbannerets farger, det vil si rødt med en gul stripe i midten.</p>
    <p>Medaljen forblir mottakerens eiendom og skal ikke returneres.</p>
    <p type="title">Søknad</p>
    <p>Søknad om tildeling skal stiles til Hans Majestet Kongen og sendes gjennom Fylkesmannen. Søknaden må gjerne sendes inn mens kandidaten fremdeles er aktiv, og helst ikke for lenge etter at virksomheten som skal belønnes har opphørt.</p>
    <p>Se utfyllende informasjon via pekeren til høyre.</p>
    <p xml:lang="koi">05.04.2017</p>
    <p type="title" xml:lang="nno">Del denne artikkelen på Facebook eller Twitter</p>
    <p>Relaterte lenker</p>
    <list>
      <p type="listitem">Kongens fortjenstmedalje: Statutter (Artikkel)</p>
      <p type="listitem">Søknad om tildeling av orden eller medalje (Artikkel)</p>
      <p type="listitem">Kongens fortjenstmedalje 100 år (Nyhet)</p>
    </list>
  </body>
</document>
