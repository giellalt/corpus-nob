<document xml:lang="nob" id="no_id"><header><title>Nobels fredspris 2015  - kongehuset.no</title><genre code="admin"/><author><unknown/></author><wordcount>443</wordcount><conversion_status type="standard"/><availability><license type="standard"/></availability><multilingual/><origFileName>http://www.kongehuset.no/nyhet.html?tid=130885</origFileName><parallel_text xml:lang="eng" location="nyhet.html_tid=130885.html"/><parallel_text xml:lang="sme" location="nyhet.html_tid=130885_sek=74887.html"/><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision$; </version></header>
<body>
<p>Hopp til hovedinnhold</p>
<p type="title">Nobels fredspris 2015</p>
<p>Både Kongeparet og Kronprinsparet var til stede da Nobels fredspris 2015 ble tildelt den tunisiske Kvartetten for nasjonal dialog under en høytidelig seremoni i Oslo Rådhus i dag.</p>
<p xml:lang="vep">10.12.2015</p>
<p>Tildelingen ble annonsert i oktober, av Nobelkomiteens leder, Kaci Kullman Five:</p>
<p><em type="italic">Den Norske Nobelkomite har bestemt at Nobels fredspris for 2015 skal tildeles den tunisiske <span type="quote">"Kvartetten for nasjonal dialog"</span> for dens avgjørende bidrag til byggingen av et pluralistisk demokrati i Tunisia i kjølvannet av jasminrevolusjonen i 2011. </em></p>
<p>I kunngjøringen heter det videre: Kvartetten kom i stand sommeren 2013 da demokratiseringsprosessen sto i fare for å bryte sammen som følge av politiske drap og omfattende sosial uro. Den etablerte en alternativ og fredelig politisk prosess da landet sto på randen av borgerkrig. Slik bidro den til at Tunisia på få år har kunnet etablere et konstitusjonelt styresett med grunnlovfestede rettigheter for hele befolkningen, uavhengig av kjønn, politisk overbevisning og religiøs tro.</p>
<p>Kvartetten representerer fire organisasjoner fra ulike sektorer i det tunisiske samfunnet: A rbeidsliv og velferd, rettsstatsprinsipper og menneskerettigheter. Det er denne Kvartetten, ikke de fire organisasjonene hver for seg. Representanter for de fire tok i mot prisen i dag på vegne av kvartetten:</p>
<list><p type="listitem">Generalsekretær Houcine Abassi fra f  agbevegelsen UGTT</p>
<p type="listitem">President Ouided Bouchamaoui fra  Arbeidsgiverorganisasjonen UTICA</p>
<p type="listitem">President Abdessattar Ben Moussa fra m  enneskerettsorganisasjonen LTDH og</p>
<p type="listitem">President Mohamed Fadhel Mahfoudh i den nasjonale advokatforeningen</p>
</list><p type="title" xml:lang="sma">Seremonien</p>
<p>Seremonien startet med sopranen Lise Davidsens sang, Edvard Griegs Ved Rondane, akkompagnert av Håvard Gimse på klaver. Deretter ønsket Nobelkomitéens leder, Kaci Kullman Five, velkommen og redegjorde for tildelingen.</p>
<p>Kvartettens representanter mottok diplomet og medaljen til stående applaus fra publikum i Rådhuset.</p>
<p>Etter overrekkelsen framførte den tunisiske sangeren Emel Mathlouthi sin egen <span type="quote" xml:lang="isl">"Kelmti Horra"</span> (Mitt ord er fritt). Mathlouthis sanger ble viktige kulturelle uttrykk under den arabiske våren i 2011.</p>
<p>De fire prismottakerne holdt hver sin tale etter mottakelsen, før Davidsen og Gimse rundet av seremonien med to av Richard Strauss' <span type="quote" xml:lang="deu">"Lieder"</span>.</p>
<p type="title" xml:lang="deu">Audiens</p>
<p>Tidligere i dag tok Hans Majestet Kongen imot fredsprisvinnerne til audiens på Slottet. Både Hennes Majestet Dronningen og Deres Kongelige Høyheter Kronprinsen og Kronprinsessen var til stede under audiensen, som tradisjonen tro også omfattet offisiell fotografering i Fugleværelset.</p>
<p type="title" xml:lang="nno">Barnas fredsprisfest</p>
<p>I formiddag deltok også Kronprinsesse Mette-Marit under Redd Barnas fredsprisfest utenfor Nobelsenteret i Oslo. Sammen med Prins Sverre Magnus møtte Kronprinsessen prisvinnerne under barnas egen Nobelmarkering.</p>
<p>Det er 19. gangen Redd Barna feirer fredsprisen på denne måten, der barna selv står helt sentralt både i planlegging og gjennomføring av arrangementet.</p>
<p>I kveld vil Kongeparet og Kronprinsparet være til stede under den tradisjonelle Fredsprisbanketten på Grand Hotel.</p>
<p type="title" xml:lang="nno">Del denne artikkelen på Facebook eller Twitter</p>
<p>Relaterte lenker</p>
<list><p type="listitem" xml:lang="eng">Nobel Peace Prize Ceremony 2015</p>
<p type="listitem" xml:lang="fkv">Nobelinstituttet</p>
</list></body></document>
