<document xml:lang="nob" id="no_id"><header><title>På fylkestur i Finnmark  - kongehuset.no</title><genre code="admin"/><author><unknown/></author><wordcount>622</wordcount><conversion_status type="standard"/><availability><license type="standard"/></availability><multilingual/><origFileName>http://www.kongehuset.no/nyhet.html?tid=128320</origFileName><parallel_text xml:lang="sme" location="nyhet.html_tid=128320_sek=74887.html"/><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision: 154948 $; </version></header><body><p>Hopp til hovedinnhold</p>
<p type="title">På fylkestur i Finnmark</p>
<p>I dag morges gikk Deres Majesteter Kongen og Dronningen i land i Kvalsund. Det var starten på årets fylkestur for Kongeparet, som går til seks av våre aller nordligste kommuner.</p>
<p xml:lang="vep">16.06.2015</p>
<p>Ordfører Ragnar Olsen og mange av Kvalsunds drøyt 1000 innbyggere var møtt fram for å hilse Kongeparet velkommen. Kommunen ligger sørøst for Hammerfest, med fjorder og sund – men også frodig skog og gode lakseelver.</p>
<p>På Rådhusplassen var det rigget til folkefest med musikk og taler, og Kongeparet fikk høre både barn og voksne, korsang og jazzmusikk ved ekteparet Janne og Hanna Leena Kankaala. Etter ordførerens tale, var det Dronningens tur.</p>
<p type="title">Vitamininnsprøyting</p>
<p><em type="italic">- Å komme til Finnmark er som en vitamininnsprøyting, </em>sa Dronning Sonja i sin første tale for turen <em type="italic">. - Det er alltid litt ekstra spesielt å besøke vårt nordligste og største fylke med en befolkning som liker å si at </em><em type="italic">vi står han av </em><em type="italic">– og som beviser at dere virkelig klarer det. Det er fint å oppleve aktive lokalsamfunn med et mangfoldig organisasjonsliv. </em></p>
<p>Dronningen berømmet aktivitetsnivået i næringsliv og organisasjoner, i tillegg til naturen omkring som gir muligheter både for næringsliv og fritidssysler. Og områdets tre lakseførende vassdrag – med Repparfjordelva som et av landets beste, mente hun å vite om noen som var godt kjent med …</p>
<p>Kongeparet fikk oppleve utstillingen elever hadde laget om Kvalsund i fortid, nåtid og fremtid, og det ble også anledning til å møte noen av bygdas eldste – både på plassen og på Kvalsund sykehjem som Kongen og Dronningen besøkte etter arrangementet ved rådhuset.</p>
<p>Det er ikke første gang Kong Harald og Dronning Sonja besøker Kvalsund offisielt. Det skjedde også som Kronprinspar i 1972.</p>
<p><em type="italic">- Og så er det er ekstra morsomt å være tilbake på fylkestur i Finnmark, </em>sa Dronningen, <em type="italic">for det var i deres fylke at tradisjonen med våre årvisse turer startet – helt tilbake i 1969. </em></p>
<p type="title">Videre til Havøysund</p>
<p>Havøysund i Måsøy kommune er anløpssted for Hurtigruta, men i dag var det Kongeskipet som la til utenfor fiskeværet. Kongen og Dronningen gikk i land på kaia i ettermiddag og videre til fotballbanen, der måsøyinger var møtt fram for å møte Kongeparet.</p>
<p>Det ble sang og taler, men Kongeparet fikk også lære mer om Fruholmen fyr – verdens nordligste fyrstasjon og etter sigende det mest værharde i Norge. De ble også innslag om et annet kongelig besøk. Prins Ludvig Filip hadde flyktet fra revolusjonen i Frankrike og i 1795 kan han til Måsøy. Han ble senere konge av Frankrike, under det såkalte julimonarkiet mellom 1830 og 1848.</p>
<p type="title" xml:lang="nno">Olje og fisk</p>
<p>Fra fotballbanen gikk turen videre til oljeverndepotet, hvor Hilmar Gerhardsen, leder for Norsk Oljevernforening for Operatørselskap, ga Kongen og Dronningen en orientering om den viktige oljevernberedskapen i området.</p>
<p>Kongeparet rundet av besøket på fiskerikaia, der fiskere og fiskeribedrifter viste fram noe av det havet her har å by på.</p>
<p><em type="italic">- Jeg har blitt fortalt at en allsidig fiskeflåte her i Måsøy har fått ytterligere ansvar etter at et oljeverndepot ble åpnet i Hallvika sist høst, </em>sa Kongen da han talte i Havøysund. <em type="italic">Når Goliat nå som det første oljefeltet er bygget ut i Barentshavet, er det viktig at den totale oljevernberedskapen utenfor Finnmark er styrket. Jeg forstår at flere fiskebåter er med, og at fem innbyggere i Måsøy har fått opplæring i oljevern. La oss håpe dere slipper å benytte denne kunnskapen! </em></p>
<p>I kveld spiser Kong Harald og Dronning Sonja middag på Arctic View, før Kongeskipet går videre mot Kjøllefjord.</p>
<p type="title" xml:lang="nno">Del denne artikkelen på Facebook eller Twitter</p>
<p>Relaterte lenker</p>
<list><p type="listitem" xml:lang="nno">Fylkestur til Finnmark: Tale i Kvalsund (Tale)</p>
<p type="listitem" xml:lang="nno">Fylkestur til Finnmark: Tale i Havøysund (Tale)</p>
<p type="listitem">Kongeparet i Lebesby og Gamvik (Nyhet)</p>
<p type="listitem">Avslutter øst i Finnmark (Nyhet)</p>
<p type="listitem">Finnmark 2015 (Fotoalbum)</p>
</list><list><p type="listitem" xml:lang="vep">Kvalsund kommune</p>
<p type="listitem" xml:lang="nno">Måsøy kommune</p>
</list></body></document>