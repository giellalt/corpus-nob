<document xml:lang="nob" id="no_id">
  <header>
    <title>Besøkte Bergen  - kongehuset.no</title>
    <genre code="admin"/>
    <author>
      <unknown/>
    </author>
    <wordcount>621</wordcount>
    <conversion_status type="standard"/>
    <availability>
      <license type="standard"/>
    </availability>
    <multilingual/>
    <origFileName>http://www.kongehuset.no/nyhet.html?tid=99804</origFileName>
    <parallel_text xml:lang="sme" location="nyhet.html_tid=99806_sek=74887.html"/>
    <metadata>
      <uncomplete/>
    </metadata>
    <version>XSLtemplate $Revision: 150288 $; file-specific xsl  Revision; common.xsl  $Revision: 154948 $; </version>
  </header>
  <body>
    <p>Hopp til hovedinnhold</p>
    <p>kongehuset.no</p>
    <p type="title">Besøkte Bergen</p>
    <p>Deres Majesteter Kongen og Dronningen ledsaget Deres Kongelige Høyheter Prinsen av Wales og Hertuginnen av Cornwall til Bergen på andre dagen av parets Norgesbesøk.</p>
    <p xml:lang="koi">21.03.2012</p>
    <p>Det ble anledning til å se nærmere på både bærekraftig fiske, barnehage i det fri, kultur og historie under besøket i Bergen - som dessverre ikke viste seg fra sin aller beste side værmessig.</p>
    <p type="title">Fiskeriforvaltning om bord på M/V Brennholm</p>
    <p>Kong Harald og Prins Charles startet programmet i Bergen med et besøk til forskningsskipet Brennholm. Prins Charles har engasjert seg for et bærekraftig fiske, og om bord på Brennholm fikk Kongen og Prinsen en innføring i blant annet bestandsvurdering, statistikksamarbeid på tvers av landegrenser, og den norske modellen for samarbeid mellom forskning, forvaltning og fiskeri. Det ble også demonstrert utstyr utviklet for bærekraftig fiske med not og trål, for eksempel gjennom mindre bunnkontakt og reduksjon av bifangst.</p>
    <p>Senere på dagen avla også Prins Charles, ledsaget av Kong Harald, et besøk ombord i den britiske fregatten HMS Liverpool. Skipet tilhører den britiske marinen, og ligger for tiden ved Festningskaien i Bergen.</p>
    <p type="title">Ute hele året</p>
    <p>Dronningen og Hertuginnen av Cornwall besøkte naturbarnehagen Granebo/Radiostasjonen på Fløyen. Her er målet at alle barna skal oppleve mestring og utfordring i spennende naturomgivelser. Det er turdager minst to ganger i uken, og fleste av aktivitetene skal skje utendørs, sommer som vinter. Det er mye å ta seg til i naturområdene omkring, og aktivitetene inkluderer turer på ski og til fots, samling rundt bålet ute, i gapahuk eller i lavvú, klatring og kanopadling.</p>
    <p>Dronning Sonja og Hertuginne Camilla fikk høre mer om arbeidet og om hvordan det er å være der fra barn og voksne i naturbarnehagen.</p>
    <p type="title">Konsert og mottakelse i Håkonshallen</p>
    <p>En æresvakt fra Haakonsvern var på plass da Kongeparet, Prinsen og Hertuginnen ankom Bergenhus festning. Festningen ligger strategisk plassert ved innseilingen til Vågen, og er en av de eldste, og best bevarte festningene i Norge. Her ligger Håkonshallen, bygget av Kong Håkon Håkonsson for 750 år siden, og i dag var det mottakelse og konsert i den gamle festsalen.</p>
    <p>Artistene som underholdt var <em type="italic">Currentes </em>, med Jostein Gundersen på fløyte og Ingrid Eriksen Hagen på cembalo, vokalensemblet <em type="italic">Skrik </em>under ledelse av Jon Flydal Blichfeldt og <em type="italic">Fargespill </em>– et vokal- og danseensemble ledet av Ole Hamre. </p>
    <p type="title" xml:lang="nno">Omvisning på Bryggen</p>
    <p>Etter mottakelsen var det tid for en omvisning på Bryggen – Bergens gamle havn med plass på UNESCOs verdensarvliste.</p>
    <p>Riksantikvar Jørn Holme og forfatter Gunnar Staalesen – kjent for sine kriminalromaner fra Bergen – ga de kongelige en innføring i Bryggens historikk og landemerker. Følget kom også inn i et av byggene som er under rekonstruksjon, og Prins Charles fikk selv prøve seg med øksen.</p>
    <p type="title">På Troldhaugen</p>
    <p>Dronning Sonja og Hertuginne Camillas siste besøk i Bergen gikk til Edvard Griegs hjem, Troldhaugen, som har vært museum helt siden 1928. Selv omtalte Grieg Troldhaugen som <span type="quote">«sitt beste opus»</span>, - " <em type="italic">det beste jeg har prestert. Intet opus har fylt meg med større begeistring </em>." </p>
    <p xml:lang="nno">Dronningen og Hertuginnen fikk en omvisning på stedet, før sopranen Hilde Haraldsen Sveen og pianisten Signe Bakke framførte musikk av Grieg.</p>
    <p type="title">Avslutter i Oslo</p>
    <p>Prins Charles og Hertuginne Camilla avslutter Norgesbesøket i Oslo i morgen, torsdag. Om morgenen har Prinsen av Wales møter på den britiske ambassaden, mens Dronning Sonja og Hertuginnen besøker Ullevål sykehus. Det hele avsluttes med et besøk på Kunstindustrimuseet og utstillingen Kongelige reiser 1905 - 2005.</p>
    <p type="title" xml:lang="nno">Del denne artikkelen på Facebook eller Twitter</p>
    <p>Prinsen av Wales og Hertuginnen av Cornwall besøker Bergen i følge med Kongen og Dronningen  (Foto: Clarence House, 2012)</p>
    <p>Relaterte lenker</p>
    <list>
      <p type="listitem">Besøk fra Storbritannia (Nyhet)</p>
      <p type="listitem">Avsluttet i Oslo (Nyhet)</p>
    </list>
    <list>
      <p type="listitem" xml:lang="nno">Fotoalbum fra besøket</p>
      <p type="listitem" xml:lang="eng">Clarence House: Scandinavia tour day two</p>
      <p type="listitem">Det brititske kongehuset</p>
      <p type="listitem" xml:lang="eng">The Prince of Wales.gov.uk</p>
      <p type="listitem">Håkonshallen</p>
      <p type="listitem" xml:lang="deu">Troldhaugen</p>
    </list>
  </body>
</document>
