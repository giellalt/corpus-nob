<document xml:lang="nob" id="no_id"><header><title>Prinsesse Ragnhild, fru Lorentzen  - kongehuset.no</title><genre code="admin"/><author><unknown/></author><wordcount>295</wordcount><conversion_status type="standard"/><availability><license type="standard"/></availability><multilingual/><origFileName>http://www.kongehuset.no/artikkel.html?tid=27577</origFileName><parallel_text xml:lang="eng" location="artikkel.html_tid=28752.html"/><parallel_text xml:lang="sme" location="artikkel.html_tid=76318_sek=75017.html"/><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision$; </version></header><body><p>Hopp til hovedinnhold</p>
<p type="title">Prinsesse Ragnhild, fru Lorentzen</p>
<p>Prinsesse Ragnhild, fru Lorentzen ble født 9. juni 1930 på Det Kongelige Slott i Oslo. Hun var eldste barn av Kong Olav V (1903-1991) og Kronprinsesse Märtha (1901-1954).</p>
<p>I et ekstraordinært Statsråd etter prinsessens fødsel, kunngjorde Kong Haakon VII at prinsessens navn skulle være Ragnhild Alexandra.</p>
<p>Prinsesse Ragnhild var ikke arveberettiget til tronen.</p>
<p type="title">Oppvekst</p>
<p>Bortsett fra tiden da Skaugum ble gjenoppbygget etter brannen i 1930 vokste prinsessene opp i fredfulle omgivelser på Skaugum, men idyllen ble brutalt brutt da tyskerne invaderte Norge 9. april 1940. For å unngå å bli tatt i forvaring av okkupasjonsmakten forlot Kongefamilien, Regjeringen og Stortinget Oslo med tog.</p>
<p>Ved Elverum skilte Kronprins Olav lag med sin familie. Kronprinsesse Märtha og de tre barna, Prinsesse Ragnhild, Prinsesse Astrid og Prins Harald flyktet i sikkerhet over grensen til Sverige. Etter noen måneder i Sverige reiste Kronprinsessen og barna videre til USA med båt. Mens Kong Haakon og Kronprins Olav oppholdt seg i London, bodde Kronprinsessen og barna i utkanten av Washington DC til freden kom i 1945.</p>
<p type="title" xml:lang="deu">Familie</p>
<p>Prinsesse Ragnhild bodde på Skaugum frem til hun giftet seg med skipsreder Erling Sven Lorentzen, født 28. januar 1923. Paret ble viet i Asker kirke 15. mai 1953. Kong Haakon bestemte at sønnedatteren etter ekteskapsinngåelsen skulle tituleres Prinsesse Ragnhild, fru Lorentzen.</p>
<p>Paret bosatte seg i Rio de Janeiro i Brazil. Ekteparet fikk tre barn, Haakon Lorentzen, født 23. august 1954, Ingeborg Ribeiro, født 27. februar 1957 og Ragnhild Lorentzen, født 8. mai 1968.</p>
<p type="title" xml:lang="fkv">Bisettelse</p>
<p>Prinsesse Ragnhild gikk bort 16. september 2012. Prinsessen sovnet inn i sitt hjem i Rio de Janeiro i Brasil. Bisettelsen fant sted i Slottskapellet 28. september 2012. Prinsessen ble stedt til hvile ved Asker kirke.</p>
<p xml:lang="mrj">28.09.2012</p>
<p type="title" xml:lang="nno">Del denne artikkelen på Facebook eller Twitter</p>
</body></document>
