<document xml:lang="nob" id="no_id"><header><title>Hamsun 2009 åpnet  - kongehuset.no</title><genre code="admin"/><author><unknown/></author><wordcount>285</wordcount><conversion_status type="standard"/><availability><license type="standard"/></availability><multilingual/><origFileName>http://www.kongehuset.no/nyhet.html?tid=77086</origFileName><parallel_text xml:lang="sme" location="nyhet.html_tid=77255_sek=74887.html"/><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision: 154948 $; </version></header><body><p>Hopp til hovedinnhold</p>
<p type="title">Hamsun 2009 åpnet</p>
<p>H.M. Dronningen var til stede under den offisielle åpningen av Hamsun-året 2009 i Nasjonalbiblioteket torsdag. Leif Hamsun, Knut Hamsuns barnebarn, foresto den offisielle åpningen ved å rive av et kalenderblad som er valgt som symbol for feiringen.</p>
<p xml:lang="vep">20.02.2009</p>
<p>Åpningsprogrammet inneholdt blant annet av et utdrag fra forestillingen <span type="quote">"Sult og Suppe"</span> med skuespillerne Per Christian Ellefsen, Herborg Kråkevik og Håkon Ramstad i Cathrine Telles regi.</p>
<p type="title">Gateteater</p>
<p><span type="quote">"Sult og Suppe"</span> ble senere samme dag framført som gateteater med gratis suppe fra Nationaltheatret til St. Olavs plass. Forestillingen er inspirert av Knut Hamsuns gjennombruddsroman <span type="quote" xml:lang="est">"Sult"</span> og består blant annet av utdrag fra både forestillingen <span type="quote">"Hamsuns gate"</span> som spilles på Nationaltheatret og fra <span type="quote" xml:lang="est">"Sult"</span> som er satt opp på Torshovteateret.</p>
<p type="title">Utstillingen k u b o a a</p>
<p>Dronningen fikk også en omvisning i utstillingen k u b o a a - Knut Hamsuns tidlige forfatterskap. Utstillingen viser tekster, foredrag, brev, manuskripter og førsteutgaver fra 1890-årene, og trekker fram andre forfattere, regissører og komponister som har latt seg inspirere av Knut Hamsun. Utstillingen varer til 6. juni 2009.</p>
<p type="title">150-årsjubileum</p>
<p>Hamsun-året 2009 arrangeres for å markere 150-årsjubileet for Knut Hamsuns fødsel. Jubileet vil bli markert over hele landet med en rekke små og store arrangementer.</p>
<p>Den neste nasjonale markeringen vil finne sted i Lom/Vågå 1. august og kommer til å ha utgangspunkt i romanen <span type="quote">"Markens Grøde"</span>. Noen dager senere, den 4. august åpner Hamsunsenteret på Hamarøy i Nordland med <span type="quote" xml:lang="dan">"Landstrykere"</span> som bakteppe. Den siste av de fire nasjonale Hamsun-markeringene er lagt til Grimstad 18. september, og tar utgangspunkt i <span type="quote">"På gjengrodde stier"</span>.</p>
<p>H.K.H. Kronprinsessen er beskytter for Hamsun 2009.</p>
<p type="title" xml:lang="nno">Del denne artikkelen på Facebook eller Twitter</p>
<p>Relaterte lenker</p>
<list><p type="listitem">Beskytter for Hamsun 2009 (Nyhet)</p>
</list><list><p type="listitem" xml:lang="smj">Hamsun 2009</p>
</list></body></document>