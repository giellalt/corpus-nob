<document xml:lang="nob" id="no_id"><header><title>Kongeparene i Tromsø  - kongehuset.no</title><genre code="admin"/><author><unknown/></author><wordcount>603</wordcount><conversion_status type="standard"/><availability><license type="standard"/></availability><multilingual/><origFileName>http://www.kongehuset.no/nyhet.html?tid=116684</origFileName><parallel_text xml:lang="sme" location="nyhet.html_tid=116684_sek=74887.html"/><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision: 154948 $; </version></header><body><p>Hopp til hovedinnhold</p>
<p type="title">Kongeparene i Tromsø</p>
<p>I dag morges gikk to Kongepar i land i Tromsø. Deres Majesteter Kong Carl Gustaf og Dronning Silvia er på offisielt besøk i Norge, og vår egen Konge og Dronning er vertskap for besøket.</p>
<p xml:lang="vep">19.06.2013</p>
<p>Klimautfordringer og nordisk forskningssamarbeid sto sentralt på agendaen i dag.</p>
<p type="title" xml:lang="dan">Miljø i Arktis</p>
<p>Med hovedkontor i Tromsø driver Framsenteret tverrfaglig forskning på miljø og klima. Fem hundre forskere fra et tyvetalls ulike organisasjoner kombinerer kunnskap fra naturvitenskap, teknologi og samfunnsvitenskap for å forstå utviklingen.</p>
<p>Kongeparene fikk en innføring i senterets virksomhet og status på områder som klimautviklingen i Arktis, arbeidet i Arktisk råd og problematikk rundt forsuring av havet. De fikk også en orientering om BarentsWatch: En tverrfaglig informasjons- og overvåkningsportal for alle kyst- og havområdene våre, og et pionerprosjekt i verdenssammenheng.</p>
<p>Møtet fant sted ved Polarmuseet.</p>
<p type="title">Vitensenteret</p>
<p>På Vitensenteret ved Universitetet i Tromsø fortalte rektorene Jarle Aarbakke og Lena Gustafsson om samarbeidet som finner sted mellom universitetene i Tromsø og Umeå. Marin bioprospektering – jakten på utnyttbare molekyler fra marint materiale - er ett av områdene det samarbeides om, og her finnes spennende muligheter for nordområdene.</p>
<p>Fra Vitensenteret ble Kongeparene ledsaget langs Geologivandringen - en sti gjennom bjørkeskogen med fokus på lokal geologi – til verdens nordligste botaniske hage.</p>
<p type="title" xml:lang="nno">På 70 grader nord</p>
<p>Med beliggenhet på nesten 70 grader nord er den botaniske hagen i Tromsø verdens nordligste. Men til tross for en plassering som tilsvarer det nordlige Alaska, gjør Golfstrømmen vintrene langt mildere enn kartet skulle tilsi.</p>
<p>Professor Arve Elvebakk ga Kongeparene en omvisning i hagen. Her finnes planter fra ulike deler av verden, men spesialiteten er arktisk-alpin vegetasjon. Arktiske planter og høyfjellsplanter vokser gjerne blant stein og klipper, noe som er gjenskapt i form av fjellhager.</p>
<p type="title">Nordnorsk Kunstmuseum</p>
<p><span type="quote" xml:lang="nno">«Sølvbryllupsgaven»</span> vises for tiden ved Nordnorsk Kunstmuseum. Utstillingen rommer folkets gaver til Kong Oscar og Dronning Sophies sølvbryllup i 1882, og er en del av utstillingsrekken <span type="quote">«Den kongelige reise»</span> som var Regjeringens gave til Kongeparets 75-årsdager i 2012.</p>
<p>Kongeparene fikk en omvisning, både i denne utstillingen og i <span type="quote">«Oscar II i Nord-Norge»</span> som vises parallelt.</p>
<p>Det ble også anledning til å besøke utstillingen <span type="quote">«Samiske historier»</span>, der det ble fokusert spesielt på utvalgte verker av Iver Jåks, Aslaug Juliussen og Britta Marakatt-Labba .</p>
<p type="title" xml:lang="nno">Felles arbeidsmarked</p>
<p>På Tromsø bibliotek ga Foreningen Norden de to Kongeparene en orientering om situasjonen på det felles-nordiske arbeidsmarkedet. De kongelige fikk også muligheten til å snakke med tolv svenske arbeidstakere som til sammen representerte en rekke ulike bransjer. De arbeider alle i Norge og kunne dele av sine personlige erfaringer.</p>
<p type="title">Avsluttet med byvandring</p>
<p>Besøket ble avsluttet i ettermiddag med en vandring gjennom byen. Det ble tre stopp under veis:</p>
<p>Foran en bakvegg med bilder fra sildefisket presenterte Norges Sjømatråd Norge som sildeprodusent – og Sverige som mottaker av store mengder sild gjennom generasjoner. Sild er tradisjon og kultur i begge land.</p>
<p>Tromsdalen Kulturhus viste fram <span type="quote" xml:lang="fin">«nysirkus»</span> - en form for sirkus der historiefortellingen er viktig. De driver Norges eldste sirkusskole for barn, og barna viste fram en helt egen sirkusforestilling, full av luftig akrobatikk.</p>
<p>Den siste standen hadde NRKs Hurtigruten minutt for minutt som tema. Kaptein Geir Arne Johannessen, som førte MS Nord Norge under programmet, fortalte om den historiske sendingen.</p>
<p>Herfra gikk Kong Harald, Kong Carl Gustaf, Dronning Silvia og Dronning Sonja over i en hestevogn, som tok Kongeparene tilbake til Kongeskipet Norge.</p>
<p type="title" xml:lang="nno">Del denne artikkelen på Facebook eller Twitter</p>
<p>Det norske og det svenske kongeparet besøker Tromsø (Foto: Det kongelige hoff)</p>
<p>Relaterte lenker</p>
<list><p type="listitem">Kongelig i Nord-Norge (Nyhet)</p>
</list><list><p type="listitem">Det svenske kongehuset</p>
<p type="listitem">Framsenteret</p>
<p type="listitem">Nordnorsk Kunstmuseum</p>
<p type="listitem" xml:lang="nno">UiT: Tromsø arktisk-alpine botaniske hage</p>
<p type="listitem">Se film fra besøket</p>
<p type="listitem">Se fotoalbum fra besøket</p>
</list></body></document>