<document xml:lang="nob" id="no_id">
  <header>
    <title>Avsluttet i Banská tiavnica  - kongehuset.no</title>
    <genre code="admin"/>
    <author>
      <unknown/>
    </author>
    <wordcount>526</wordcount>
    <conversion_status type="standard"/>
    <availability>
      <license type="standard"/>
    </availability>
    <multilingual/>
    <origFileName>http://www.kongehuset.no/nyhet.html?tid=88355</origFileName>
    <parallel_text xml:lang="eng" location="nyhet.html_tid=88417.html"/>
    <parallel_text xml:lang="sme" location="nyhet.html_tid=88519_sek=74887.html"/>
    <metadata>
      <uncomplete/>
    </metadata>
    <version>XSLtemplate $Revision: 150288 $; file-specific xsl  Revision; common.xsl  $Revision: 154948 $; </version>
  </header>
  <body>
    <p>Hopp til hovedinnhold</p>
    <p>kongehuset.no</p>
    <p type="title">Avsluttet i Banská tiavnica</p>
    <p>Deres Majesteter Kongen og Dronningen dro til den gamle gruvebyen Banská tiavnica på sin siste dag i Slovakia. Byen har en omfattende aluminiumsindustri der både Norsk Hydro og Orkla er inne med eierskap og teknologi.</p>
    <p xml:lang="koi">28.10.2010</p>
    <p>Banská tiavnica fikk sin bystatus i 1238, men bosetningene her går tilbake til før Kristi fødsel. Byen ligger i det som en gang var krateret på en stor vulkan, og det var gruvedrift på forekomster av gull og sølv som var grunnlaget for byens framvekst. Gamlebyen er godt bevart, og ble ført opp på UNESCOs verdensarvliste i 1993.</p>
    <p type="title">Bevaring av kulturarven</p>
    <p>Kongeparet ble ønsket velkommen i rådhuset, der gruvearbeidernes kor underholdt. Herfra spaserte følget til byens museum, som er en del av Det slovakiske gruvemuseet.</p>
    <p>Museet inneholder kunstverk helt tilbake til 1200-tallet. De deltar i et kulturarvprosjekt for etablering av et verksted for restaurering av bøker og dokumenter, malerier og andre kunstverk. Prosjektet er i stor grad finansiert gjennom EØS-midler.</p>
    <p>Kongen og Dronningen fikk også besøke Starý zámok - det gamle slottet. Her finnes også en rekke gjenstander som har blitt restaurert med norske EØS-midler.</p>
    <p type="title">Levende treskjæringstradisjon</p>
    <p>Banská tiavnica har også en levende treskjæringstradisjon å vise fram. Utstillingen Bethlehem er blant Slovakias største, og inneholder omlag 800 figurer. Kong Harald og Dronning Sonja ble vist rundt av kunstnerne bak utstillingen, som dekker et område på 21 x 2,5 meter.</p>
    <p>Den offisielle lunsjen fant sted på slottet Svätý Anton. Her ligger også et jaktmuseum, og etter måltidet fikk Kongeparet blant annet se en oppvisning med jaktfalker.</p>
    <p type="title">Bedriftsbesøk i iar nad Hronom</p>
    <p>iar nad Hronom er en industriby med omlag 20.000 innbyggere, og norske selskaper er engasjert her. Norsk Hydro eier 55 % av aluminiumsprodusenten Slovalco, et selskap med i overkant av 550 ansatte. Hydro har vært inne i virksomheten siden 1994, og produksjonen foregår i dag med norsk teknologi. Kongen og Dronningen fikk en presentasjon av selskapet og en omvisning i fabrikkhallen før følget reiste videre til Sapa.</p>
    <p>Orkla-konsernet overtok bedriften Sapa Profily i 2008, og her produseres mer enn 7000 ulike produkter av aluminium. Bedriften har 350 ansatte, men har fått investeringsstøtte tilytterligere utvidelser. Grunnsteinen ble lagt ned i dag, og Kongeparet og Presidentparet bidro til å markere etableringen av det nye fabrikkanlegget.</p>
    <p>Dette var det siste besøket under disse dagene i Slovakia. Senere i ettermiddag vil Kongen og Dronningen ta farvel med President Gaparovič og fru Gaparovičová under en egen seremoni som offisielt avslutter statsbesøket.</p>
    <p type="title" xml:lang="nno">Del denne artikkelen på Facebook eller Twitter</p>
    <p xml:lang="nno">Fakta</p>
    <p xml:lang="nno">
      <em type="italic">Fakta om Den slovakiske republikk </em>
    </p>
    <p>Hovedstad: Bratislava Største byer: Bratislava, Koice and Preov</p>
    <p>Størrelse: 49 035 km² Befolkning 2010: ca 5,4 millioner Offisielt språk: Slovakisk</p>
    <p xml:lang="est">Styresett: Republikk Statsoverhode 2010: President Ivan Gašparovič</p>
    <p>Diplomatiske forbindelser med Norge siden 1. januar 1993, da Slovakia ble opprettet ved delingen av det tidligere Tsjekkoslovakia.</p>
    <p>Samhandlingen mellom Slovakia og Norge har vært relativt beskjeden, men er nå økende både innenfor kultur og næringsliv. Dette skyldes blant annet Norges bidrag til Slovakia gjennom EØS-finansieringsordningene og opprettelsen av den norske ambassaden i Bratislava i januar 2005.</p>
    <p>Kilde: UD</p>
    <p>Relaterte lenker</p>
    <list>
      <p type="listitem">Statsbesøk til Slovakia (Nyhet)</p>
      <p type="listitem">- De gode gjerninger redder verden (Nyhet)</p>
    </list>
    <list>
      <p type="listitem" xml:lang="vep">UNESCO om Banská tiavnica</p>
    </list>
  </body>
</document>
