<document xml:lang="nob" id="no_id"><header><title>Det 7. Sameting høytidelig åpnet  - kongehuset.no</title><genre code="admin"/><author><unknown/></author><wordcount>302</wordcount><conversion_status type="standard"/><availability><license type="standard"/></availability><multilingual/><origFileName>http://www.kongehuset.no/nyhet.html?tid=118384</origFileName><parallel_text xml:lang="eng" location="nyhet.html_tid=118384.html"/><parallel_text xml:lang="sme" location="nyhet.html_tid=118384_sek=74887.html"/><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision: 154948 $; </version></header><body><p>Hopp til hovedinnhold</p>
<p type="title">Det 7. Sameting høytidelig åpnet</p>
<p>"Jeg hilser Sametinget velkommen til ansvarsfull gjerning og ønsker at den må bli til gagn for det samiske folk og for vårt fedreland." Slik lød det da Hans Majestet foretok åpningen av det 7. Sameting i dag.</p>
<p xml:lang="vep">15.10.2013</p>
<p>Hans Majestet Kongen og Hans Kongelige Høyhet Kronprinsen ble ledsaget til salen av plenumslederen, der Kongesangen innledet den høytidelige åpningsseremonien.</p>
<p>Etter joik med Marja Helena Fjellheim Mortensson, holdt Sametingets plenumsleder Jarle Jonassen sin velkomsttale. Deretter foretok Kong Harald den formelle åpningen.</p>
<p><em type="italic">Sametinget er en viktig bidragsyter i utformingen av vårt felles samfunn. Gjennom sitt arbeid har Sametinget bidratt til at samisk kultur, språk og samfunnsliv har fått en sterkere og tryggere posisjon, </em>sa Kong Harald, som også berømmet samiske kunstnere og kulturutøvere for det viktige arbeidet de gjør for å styrke samisk identitet. </p>
<p>Kongens tale ble etterfulgt av hilsningstaler fra Det norske Storting, Sametinget i Sverige og Sametinget i Finland.</p>
<p>Åpningsseremonien ble avsluttet med samefolkets sang, Sámi soga lávlla.</p>
<p type="title">Sametinget</p>
<p>Sametinget er et folkevalgt organ for samene i Norge. 39 representanter velges fra 7 valgkretser hvert fjerde år. Det første Sametinget ble åpnet av Kong Olav V den 9. oktober 1989. Åpningsseremonien avholdes hvert fjerde år, og åpningen i dag var den 7. i rekken.</p>
<p>Sametinget skal styrke samenes politiske stilling og fremme samenes interesser i Norge, bidra til en likeverdig og rettferdig behandling av det samiske folket og arbeide med å legge forholdene til rette for at samene kan sikre og utvikle sitt språk, sin kultur og sitt samfunnsliv.</p>
<p>Sametingsbygningen i Karasjok ble offisielt åpnet av Kong Harald 2. november 2000. Bygningen huser samenes folkevalgte forsamling og administrasjonen for Sametinget i Norge.</p>
<p>(Kilde: Samediggi.no)</p>
<p type="title" xml:lang="nno">Del denne artikkelen på Facebook eller Twitter</p>
<p>Vedlegg</p>
<list><p type="listitem">Kongens åpningstale: Lulesamisk</p>
<p type="listitem">Kongens åpningstale: Sørsamisk</p>
</list><p>Relaterte lenker</p>
<list><p type="listitem">Sametinget 2013: Åpningstale (Tale)</p>
</list><list><p type="listitem">Sametinget.no</p>
</list></body></document>