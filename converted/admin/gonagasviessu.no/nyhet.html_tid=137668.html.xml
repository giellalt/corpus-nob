<document xml:lang="nob" id="no_id"><header><title>Hagefest hos Kongeparet  - kongehuset.no</title><genre code="admin"/><author><unknown/></author><wordcount>513</wordcount><conversion_status type="standard"/><availability><license type="standard"/></availability><multilingual/><origFileName>http://www.kongehuset.no/nyhet.html?tid=137668</origFileName><parallel_text xml:lang="eng" location="nyhet.html_tid=137668.html"/><parallel_text xml:lang="sme" location="nyhet.html_tid=137668_sek=74887.html"/><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision$; </version></header>
<body>
<p>Hopp til hovedinnhold</p>
<p type="title">Hagefest hos Kongeparet</p>
<p>I dag holdt Deres Majesteter Kongen og Dronningen hagefest i Slottsparken. 1500 gjester fra hele landet var invitert.</p>
<p xml:lang="vep">01.09.2016</p>
<p>I sommer inviterte Kongeparet til hagefester i byene de besøkte i løpet av sin jubileumsreise langs kysten. I dag var Kong Harald og Dronning Sonja vertskap i <span type="quote">"egen hage"</span>: Slottsparken. Gjestene kom fra alle landets fylker og fra Svalbard. Det offisielle Norge var på plass, med statsminister Erna Solberg i spissen - i tillegg til mange representanter for organisasjoner De kongelige er beskyttere for.</p>
<p>Gjestene begynte å ankomme fra klokken 13.00, og flere kulturinnslag med musikk og dans underholdt gjestene fram mot klokken 14.00 da Kongefamilien ankom. Både Kronprinsparet med Prinsesse Ingrid Alexandra og Prins Sverre Magnus, og Prinsesse Astrid, fru Ferner, var til stede.</p>
<p type="title">- Norge er fremfor alt mennesker</p>
<p>Kong Harald ønsket gjestene velkommen.</p>
<p><em type="italic">- Dere som er samlet her utgjør bredden av det Norge er i dag. Så hva er Norge?, </em>spurte Kongen, og pekte på en rekke trekk ved landet vårt. <em type="italic">- Men Norge er fremfor alt mennesker. (...) </em></p>
<p xml:lang="nno"><em type="italic">Mitt største håp for Norge er at vi skal klare å ta vare på hverandre. </em><em type="italic">At vi skal bygge dette landet videre – på tillit, fellesskap og raushet. </em><em type="italic">At vi skal kjenne at vi – på tross av all vår ulikhet – er ett folk. </em><em type="italic">At Norge er ett. </em></p>
<p>Hele Kongens tale er å finne via pekeren til høyre.</p>
<p type="title" xml:lang="isl">Kulturinnslag og fingermat</p>
<p>Etter Kongens åpningstale, inntok Kari Bremnes podiet. Deretter holdt en av dagens gjester, Ali Al-Jabri, tale før det ble åpnet for servering i matteltene. Det var fingermat som sto på menyen, i form av nærmere 24 000 kanapeer.</p>
<p>Det ble tale fra statsminister Erna Solberg og mer underholdning i form av innslag fra Fargespill og Kongens Garde, og Mari Holven stevet for selskapet.</p>
<p type="title" xml:lang="nno">Avskjed</p>
<p>Det var Dronningen som avsluttet selskapet med en avskjedstale der hun takket gjestene - som i mange tilfeller hadde reist svært langt - og alle dem som hadde gledet selskapet med ulike innslag.</p>
<p><em type="italic">- Men i dag har jeg også en større takk, </em>sa Dronningen, <em type="italic">som retter seg utover akkurat denne dagen: </em></p>
<p><em type="italic">- Takk for at dere er våre landsmenn! Vi synes Norge har en enestående befolkning. Overalt hvor vi reiser – og har reist gjennom snart 50 år som Kronprinspar og Kongepar – blir vi tatt varmt og vennlig imot. Jeg opplever at vi bærer hverandre i et gjensidig sterkt og godt forhold. Dette vil jeg takke dere spesielt for i dag. </em>(...) <em type="italic">- Vi har så meget å være takknemlige for. Vi bor fremdeles på en fredelig plett på jorden. La oss alle verne om det viktigste vi har: Slik at vi kan fortsette å snakke åpent, fortsette å føle oss trygge, fortsette å kunne ta utdannelse – og fortsatt få leve i frihet. </em></p>
<p>Oslo Soul Children &amp; Oslo Soul Teens sang gjestene farvel. </p>
<p type="title" xml:lang="nno">Del denne artikkelen på Facebook eller Twitter</p>
<p xml:lang="nno">Lise Åserud, NTB scanpix</p>
<p>Relaterte lenker</p>
<list><p type="listitem" xml:lang="nno">Hagefest i Slottsparken: Velkomsttale (Tale)</p>
<p type="listitem" xml:lang="nno">Hagefest i Slottsparken: Avsluttende ord (Tale)</p>
<p type="listitem">Hagefest i Slottsparken (Fotoalbum)</p>
<p type="listitem" xml:lang="est">Hagefest i Slottsparken: Pressebilder (Artikkel)</p>
</list></body></document>
