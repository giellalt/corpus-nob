<document xml:lang="nob" id="no_id"><header><title>Kongelig bryllup 1968  - kongehuset.no</title><genre code="admin"/><author><unknown/></author><wordcount>445</wordcount><conversion_status type="standard"/><availability><license type="standard"/></availability><multilingual/><origFileName>http://www.kongehuset.no/artikkel.html?tid=91099</origFileName><parallel_text xml:lang="eng" location="artikkel.html_tid=92793.html"/><parallel_text xml:lang="sme" location="artikkel.html_tid=91208_sek=91204.html"/><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision: 154948 $; </version></header><body><p>Hopp til hovedinnhold</p>
<p type="title">Kongelig bryllup 1968</p>
<p>Kronprins Harald og daværende Sonja Haraldsen ble viet i Oslo Domkirke 29. august 1968. Da hadde det gått 9 år siden de møttes første gang.</p>
<p>Den lange ventetiden skyldtes det faktum at Kronprinsen ønsket å gifte seg med en kvinne av folket – en som ikke tilhørte et av Europas kongehus eller adel. Dette var et brudd med tidligere konvensjoner, og var svært omdiskutert i samtiden. Omsider kunne imidlertid forlovelsen offentliggjøres:</p>
<p type="title" xml:lang="dan">Forlovelsen kunngjøres</p>
<p>Forlovelsen ble kunngjort 19. mars 1968. Da overbrakte Stortingspresident Bernt Ingvaldsen følgende budskap fra Kong Olav til Stortinget:</p>
<p> <em type="italic">Jeg har herved den glede å kunne meddele Dem, herr President og Norges Storting, at jeg, efter ved Statsministeren å ha søkt råd hos regjeringsmedlemmene, hos Dem herr President og de politiske gruppers parlamentariske ledere, herved gir mitt samtykke til at min kjære sønn, kronprins Harald, i dag inngår forlovelse med frøken Sonja Haraldsen, datter av avdøde Karl August Haraldsen og gjenlevende hustru Dagny, født Ulrichsen </em>. </p>
<p>Så snart forlovelsen ble kjent, ble det flagget fra alle offentlige bygninger.</p>
<p type="title" xml:lang="rmy-rka">Vielsen</p>
<p>Vielsen fant sted klokken 17:00 den 29. august. Oslo var pyntet med flagg og blomster, i tillegg til monogram og bilder i mange butikkvinduer. Nær 3000 soldater fra alle våpengrener sto skulder ved skulder langs bryllupsruten fra Slottet til Domkirken.</p>
<p>Om lag 850 gjester var invitert, og fra 15:00 begynte Domkirken å fylles. Kirken var dekorert med mer enn 2500 roser, margueritter, fresia, erteblomster og gladioler. Da klokkene i Rådhustårnet slo 16:30 startet kortesjen fra Slottet - i alt 19 biler. I den første puljen kom Kronprins Harald sammen med sin forlover, grev Flemming av Rosenborg.</p>
<p>Bruden trådte inn i kirken, ledsaget av Kong Olav, til tonene av Henry Purcells Trumpet tune and Air. Øvrig musikk under vielsen var Den norske studentersangforenings fremførelse av Herre Gud ditt dyre navn og ære - og sangerinnen Aase Nordmo Løvberg som sang Alt står i Guds Faders hånd .</p>
<p>Brudeparet gikk ut av kirken til tonene av J. S. Bachs Preludium i Ess-dur, og møtte jubel og gratulasjoner fra de mange frammøtte utenfor. Fra Akershus ble det avfyrt dobbelt kongesalutt, 2 x 21 skudd.</p>
<p>Bryllupet ble feiret i tre dager og med et stort antall gjester.</p>
<p type="title" xml:lang="vep">Brudekjolen</p>
<p>Brudekjolen var i en enkel og klassisk stil, med 3 /4 lange ermer, langt slep og dekorert med hvite perler og broderier. I tillegg kom et stort tyllslør og - en brudebukett i hvitt, med hvite roser, fresia, liljekonvaller og orkidé.</p>
<p xml:lang="vep">08.02.2013</p>
<p type="title" xml:lang="nno">Del denne artikkelen på Facebook eller Twitter</p>
<p>Kong Harald og Dronning Sonja giftet seg 29. august 1968  (NRK Arkiv)</p>
<p>Relaterte lenker</p>
<list><p type="listitem" xml:lang="nno">Kongeleg bryllaup 2001 (Artikkel)</p>
<p type="listitem" xml:lang="est">Prinsessebryllup 2002 (Artikkel)</p>
<p type="listitem" xml:lang="est">Kongelege brurekjolar (Artikkel)</p>
</list></body></document>