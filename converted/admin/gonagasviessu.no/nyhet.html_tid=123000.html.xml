<document xml:lang="nob" id="no_id"><header><title>Norsk-indisk samarbeid  - kongehuset.no</title><genre code="admin"/><author><unknown/></author><wordcount>411</wordcount><conversion_status type="standard"/><availability><license type="standard"/></availability><multilingual/><origFileName>http://www.kongehuset.no/nyhet.html?tid=123000</origFileName><parallel_text xml:lang="eng" location="nyhet.html_tid=123000.html"/><parallel_text xml:lang="sme" location="nyhet.html_tid=123000_sek=74887.html"/><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision$; </version></header>
<body>
<p>Hopp til hovedinnhold</p>
<p type="title">Norsk-indisk samarbeid</p>
<p>Samarbeid mellom India og Norge innen næringsliv og kultur sto sentralt på statsbesøkets andre dag. Deres Majesteter Kongen og Dronningen ledsaget H.E. President Pranab Mukherjee og Sharmistha Mukherjee.</p>
<p xml:lang="vep">14.10.2014</p>
<p>Kong Harald og President Mukherjee startet dagen i Næringslivets Hus  , der NHOs president Tore Ulstein, tok dem i mot. Her åpnet President Mukherjee en næringslivskonferanse med over hundre norske og indiske forretningsfolk, samt representanter for våre lands myndigheter. Konferansen utforsket mulighetene for styrket samarbeid innen næringsliv, forskning og utdanning, og Kongen og Presidenten kunne overvære signeringen av en rekke samarbeidsavtaler</p>
<p>Næringsminister Monica Mæland og kunnskapsminister Torbjørn Røe Isaksen holdt innlegg under åpningen av konferansen, som er arrangert av NHO og Forskningsrådet i samarbeid med NHOs indiske søsterorganisasjon Confederation of Indian Industry (CII) og Norway India Chamber of Commerce and Industry (NICCI).</p>
<p type="title" xml:lang="dan">Parallelt program</p>
<p>Samtidig ledsaget Dronningen madam Sharmistha Mukherjee til Kunstindustrimuseet. Her fikk de se utstillingen til designer Julie Skarland som åpner på lørdag. Skarland har bodd i India de siste ni årene, noe utstillingen <em type="italic">Paris – New Delhi – Oslo </em>bærer vitne om. Den viser klær fra kolleksjonene hennes fra Paris og New Delhi, og Dronning Sonja og Sharmistha Mukherjee fikk se klær inspirert av gjenbruk, fair trade – og strikking. </p>
<p>Fra Kunstindustrimuseet bar det videre til Den norske opera og ballett, for en omvisning i operahuset. Følget besøkte både hovedsalen og noen av rommene der arbeidet bakom forestillingene finner sted, som i systuen og øvingsrommene. Det ble også anledning til å se litt av generalprøven på <em type="italic">Kammer-Kylián – Last Touch First </em>som åpner på Scene 2 i morgen. </p>
<p type="title">Lunsj på Akershus</p>
<p>Regjeringen inviterte til lunsj til ære for statsbesøket på Akershus Slott i dag. Både Kongen og Dronningen, Kronprinsen og Kronprinsessen var til stede under lunsjen, der statsminister Erna Solberg var vertinne.</p>
<p type="title">Avsluttet på Munchmuseet</p>
<p>Munchmuseet på Tøyen var siste programpost under statsbesøket. Sammen med Kongeparet, fikk President Mukherjee og madam Mukherjee fikk se ustillingen <em type="italic">Gjennom Naturen </em>. Utstillingen framhever hvor mye natur som finnes i Munchs kunst, og hvordan historier fra naturen belyses gjennom Munchs bilder. </p>
<p>Det ble signert samarbeidsavtale mellom India og Norge også på kulturområdet, blant annet intensjon om å få i stand visning av Edvard Munchs kunst for det indiske publikummet.</p>
<p>Etter besøket på Munch-museet tok Deres Majesteter Kongen og Dronningen formelt avskjed med President Mukherjee og Sharmistha Mukherjee.</p>
<p type="title" xml:lang="nno">Del denne artikkelen på Facebook eller Twitter</p>
<p>Relaterte lenker</p>
<list><p type="listitem">Statsbesøk fra India (Nyhet)</p>
</list><list><p type="listitem" xml:lang="nno">NICCI.no om konferansen</p>
<p type="listitem" xml:lang="est">Munchmuseet</p>
<p type="listitem" xml:lang="nno">Nasjonalmuseet - Kunstindustrimuseet</p>
<p type="listitem" xml:lang="rmn">Operaen.no</p>
</list></body></document>
