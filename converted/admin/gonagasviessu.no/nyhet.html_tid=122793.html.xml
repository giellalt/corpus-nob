<document xml:lang="nob" id="no_id"><header><title>Kongeparet besøkte Påskeøya  - kongehuset.no</title><genre code="admin"/><author><unknown/></author><wordcount>596</wordcount><conversion_status type="standard"/><availability><license type="standard"/></availability><multilingual/><origFileName>http://www.kongehuset.no/nyhet.html?tid=122793</origFileName><parallel_text xml:lang="eng" location="nyhet.html_tid=122793.html"/><parallel_text xml:lang="sme" location="nyhet.html_tid=122793_sek=74887.html"/><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision$; </version></header><body><p>Hopp til hovedinnhold</p>
<p type="title">Kongeparet besøkte Påskeøya</p>
<p>I påsken besøkte DD.MM. Kongen og Dronningen Påskeøya i Stillehavet. Den norske oppdageren og vitenskapsmannen Thor Heyerdahl var med på å gjøre den isolerte øya kjent for resten av verden. I dag ville han ha fylt 100 år.</p>
<p xml:lang="mrj">06.10.2014</p>
<p>På 50-tallet ledet Thor Heyerdahl den første seriøse arkeologiske ekspedisjonen til øya med de karakteristiske kjempestatuene. Ekspedisjonens høye beskytter var Kronprins Olav.</p>
<p>– Det var en utrolig opplevelse å reise til Påskeøya. Det var en praktfull øy. Da Thor Heyerdahl var der, var den brun og det fantes omtrent ikke et grønt gresstrå eller et tre. Nå er det en helt annen øy. Det var et grønt og nydelig sted med mange  trær, sier Kong Harald om sitt besøk på Påskeøya.</p>
<p type="title" xml:lang="nno">– Fantastisk historieforteller</p>
<p>Kongeparet har lenge hatt et ønske om å besøke Påskeøya.</p>
<p>– Vi hadde lest Thor Heyerdahls bok <span type="quote" xml:lang="est">«Aku-Aku»</span> om ekspedisjonen. I tillegg snakket Heyerdahl mye om Påskeøya når vi var sammen. Han var en fantastisk historieforteller. Det å sette seg ned ved et bord med Heyerdahl var som et eventyr, sier Kongen.</p>
<p>Boken <span type="quote" xml:lang="fin">«Aku-Aku: Påskeøyas hemmelighet»</span> tok for seg Thor Heyerdahls ekspedisjon til Påskeøya og kom ut i 1957. Tre år senere kom dokumentarfilmen med samme navn. Kong Harald møtte Thor Heyerdahl ved en rekke anledninger og beskriver han som energisk og overbevisende når han snakket.</p>
<p>– Han hadde ikke alltid rett, men han fikk  folk til å tenke etter. Han angrep problemet fra en helt annen vinkel enn det alle andre gjorde, blant annet ved å lese kildemateriell bokstavelig. På Påskeøya lever Thor Heyerdahl i beste velgående. De innrømmer at det ikke var alt han sa som var riktig, men er veldig takknemlig for at han gjorde øya deres kjent, sier Kongen.</p>
<p type="title">Gigantstatuene på Påskeøya</p>
<p>Påskeøya er mest kjent for steinstatuene som kalles moaier. De finnes rundt hele øya, hovedsakelig langs kysten.</p>
<p>– Skulpturene var et helt fantastisk skue . Vi så dem første gang i solnedgangen  og var helt alene. Det er fascinerende å tenke på hvordan de har beveget disse statuene. Det er et spørsmål om de ikke tok seg vann over hodet. Den største statuen som da ikke var ferdig og de ikke hadde begynt å flytte på, veide flere titalls tonn. Det ser ut som om de sluttet over natten  med å produsere, sier Kongen. Det finnes om lag 900 moaier på øya. Det er usikkert når disse ble reist. Statuene er opptil 20 meter høye. De fleste er hugget ut av vulkankrateret Rano Raraku. De mest utbredde teoriene er at statuene ble reist til ære for innbyggernes forfedre eller viktige personer.</p>
<p type="title">Isolert stillehavsøy</p>
<p>Påskeøya ligger i det østlige Stillehavet og er et av verdens mest isolerte steder. Nærmeste bebodde øy er Pitcairn Island, 1600 kilometer lenger vest. I 2012 hadde øya rundt 5800 innbyggere og er under chilensk styre. Fra 1995 har Påskeøya stått på UNESCOs liste over verdens kultur- og naturarv.</p>
<p>Den nederlandske oppdageren og admiralen Jakob Roggeveen kom til øya med tre skip 1. påskedag 1722 som den første europeer, herav navnet. Da bodde det anslagsvis 3000-4000 mennesker på øya. Øyas historie er kjent fra om lag 400 e.Kr. Thor Heyerdahl lanserte teorien om at Påskeøya ble befolket fra Sør-Amerika. Dette synspunktet har liten tilslutning i dag da språk- og DNA-analyser viser fellesskap med andre befolkninger i Polynesia.</p>
<p type="title">Thor Heyerdahl 100 år</p>
<p>I kveld er Kongeparet til stede på en middag på Kon-Tiki-museet i Oslo for å markere at det er 100 år siden Thor Heyerdahl ble født.</p>
<p type="title" xml:lang="nno">Del denne artikkelen på Facebook eller Twitter</p>
<p>Relaterte lenker</p>
<list><p type="listitem" xml:lang="smn">Kon-Tiki Museet</p>
</list></body></document>
