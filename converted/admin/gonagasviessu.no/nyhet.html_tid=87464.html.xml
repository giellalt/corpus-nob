<document xml:lang="nob" id="no_id"><header><title>Besøk i Froland og Arendal  - kongehuset.no</title><genre code="admin"/><author><unknown/></author><wordcount>792</wordcount><conversion_status type="standard"/><availability><license type="standard"/></availability><multilingual/><origFileName>http://www.kongehuset.no/nyhet.html?tid=87464</origFileName><parallel_text xml:lang="sme" location="nyhet.html_tid=87573_sek=74887.html"/><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision$; </version></header>
<body>
<p>Hopp til hovedinnhold</p>
<p type="title">Besøk i Froland og Arendal</p>
<p>I dag var det kommunene Froland og Arendal som tok i mot Deres Kongelige Høyheter Kronprinsen og Kronprinsessen. Kronprinsparet er på en tre dagers fylkestur i Aust-Agder, og gikk i land i Arendal i dag morges.</p>
<p xml:lang="vep">01.09.2010</p>
<p>Etter en varm mottakelse i Pollen i Arendal, reiste Kronprinsparets følge til Froland, der Mykland var første stopp.</p>
<p type="title" xml:lang="nno">Branntomten i Mykland</p>
<p>9. juni 2008 startet en skogbrann i Froland. Brannen varte i seks dager, og ødela 30.000 km² - den største brannen her til lands siden 2. verdenskrig. Brannen rammet Mykland spesielt hardt.</p>
<p>Kronprinsparet spaserte til en høyde der de hadde god utsikt over det brannrammede området. Her orienterte forskeren Rolf Høgberget om brannen, virkningene den hadde på naturen her og hva som har skjedd i ettertid.</p>
<p>Ordfører Sigmund Pedersen avduket en minnesten over brannen, og erklærte at høyden heretter skal hete Kronprinsessehøyden.</p>
<p type="title" xml:lang="isl">Frolands verk</p>
<p>Gruppen ASK tok i mot Kronprinsen og Kronprinsessen med Gabriellas sång da de ankom Storhaven på Frolands verk.</p>
<p><em type="italic">- Ved sånne anledninger som dette tenker jeg "Kan vi ikke høre litt mer?" Jeg får nesten lyst til å ta dem med hjem for en liten minikonsert., </em>sa Kronprinsessen i talen sin etterpå. Kronprinsesse Mette-Marit snakket deretter om inntrykkene branntomten hadde gitt, både brannen selv og innsatsen lokalsamfunnet har lagt ned i ettertid: </p>
<p><em type="italic">- På mange måter har den paradoksalt nok også bidratt til å revitalisere lokalsamfunnet. Jeg er imponert over evnen til felles samling og dugnad som folk i Froland har vist i etterkant av brannen. Etableringen av et eget Myklandsfond og prosjektet Mykland-veien videre er konkrete resultater av denne mobiliseringen. </em>, sa Kronprinsessen. </p>
<p>Etter lunsj fikk Kronprinsparet en omvisning i hovedgården, og ikke minst besøke rommet der den store matematikeren Niels Henrik Abel døde i 1829, bare 27 år gammel.</p>
<p>Deretter satte Kronprinsparet seg på toget til Arendal.</p>
<p type="title" xml:lang="vep">Bomuldsfabriken</p>
<p>Et besøk på Bomuldsfabriken Kunsthall var første post på programmet i Arendal. I disse lokalene hvor det fra 1898 ble vevet bomulstøy, er det i dag et galleri viet samtidskunst. Direktør Harald Solberg viste Kronprinsparet rundt, og presenterte dem spesielt for verker av Utvalgte kunstverk av Espen Dietrichson, Kira Wager og Leonard Rickhar.</p>
<p type="title">Folkefest i Arendal</p>
<p>På Sam Eydes plass kom Kronprinsen og Kronprinsessen til en folkefest med en rekke musikalske innslag, i tillegg til dans fra Arendal ballettsenter.</p>
<p xml:lang="nno">I talen sin på plassen, fokuserte Kronprins Haakon spesielt på miljøspørsmål:</p>
<p>- <em type="italic">Jeg vil gratulere Arendal med å ha blitt Norges første klimanøytrale kommune. Det gir samtidig en anledning til å snakke om noe som opptar meg: Som nordmenn og verdensborgere kan vi ikke isolere oss med vår egen velstand, våre egne privilegier eller problemer. Vi har globale utfordringer som må løses globalt – men med handling på alle nivåer. Miljøsituasjonen er eksempel på dette. Når vi snakker om at alle kan gjøre noe – så har dere her i Arendal vist i praksis hva det innebærer; at det er sant og at det monner. </em></p>
<p>Kronprinsen kom også inn på et annet miljøtema, nemlig reduksjonen i artsmangfoldet. Og nettopp artsmangfold sto sentralt i den neste programposten:</p>
<p type="title">Naturmangfold på Vitensenteret</p>
<p>Vitensenteret Sørlandet har som ett av sine mål å stimulere barn og unge til interesse for naturfag, og i dag fikk Kronprinsen og Kronprinsessen høre barn fra Risør fortelle om et prosjekt de er engasjert i, nemlig hummerprosjektet.</p>
<p>Deretter åpnet Kronprinsen en ustilling om Naturmangfoldsåret. 2010 er det internasjonale naturmangfoldåret, og det betyr særskilt fokus på biologisk mangfold i naturen. Utstillingen viser at det nytter å rette opp skader som vi mennesker er ansvarlige for. Kronprins Haakon er beskytter for Naturmangfoldsåret.</p>
<p>Skoleelever på senteret hadde også spørsmål til Kronprinsparet, og lurte blant annet på om Kronprinsparet noen gang har hatt barna sine med seg ut for å fange krabber?</p>
<p>Kronprinsparet benyttet også anledningen til å besøke UNEP/GRID-Arendal, et informasjonssenter om internasjonale miljøproblemer, der de fikk en orientering om arbeidet de gjør i med sikring av naturmangfold.</p>
<p>I kveld vil Kronprins Haakon og Kronprinsesse Mette-Marit være til stede ved en offisiell middag i Arendal gamle rådhus.</p>
<p type="title" xml:lang="nno">Del denne artikkelen på Facebook eller Twitter</p>
<p>Andre dag av Kronprinsparets fylkestur til Aust-Agder: Froland og Arendal (Foto: Ida Fjeldbraaten, Det kongelige hoff)</p>
<p xml:lang="nno">Fakta</p>
<p><em type="italic">Er det noe du vil spørre Kronprinsparet om? </em></p>
<p xml:lang="nno">Under fylkesturen i Aust-Agder 31. august - 2. september, er det mulighet for å sende inn spørsmål via Kronprinsparets Facebook-side.</p>
<p>Noen av spørsmålene vil bli plukket ut og besvart på pressemøtene som finner sted hver ettermiddag, og film vil bli lagt ut på Youtube og Kongehuset.no.</p>
<p xml:lang="nno">Kronprinsparet på Facebook</p>
<list><p type="listitem" xml:lang="nno">Kronprinsparet på Facebook</p>
</list><p>Relaterte lenker</p>
<list><p type="listitem">Fylkestur i Aust-Agder (Nyhet)</p>
<p type="listitem" xml:lang="nno">Fylkestur til Aust-Agder: Tale i Froland (Tale)</p>
<p type="listitem" xml:lang="nno">Fylkestur til Aust-Agder: Tale i Arendal (Tale)</p>
</list><list><p type="listitem">Se fotoalbum fra Fylkesturen</p>
<p type="listitem">Froland kommune</p>
<p type="listitem">Froland verk kultursenter</p>
<p type="listitem">Arendal kommune</p>
<p type="listitem" xml:lang="vep">Bomuldsfabriken kunsthall</p>
<p type="listitem">Vitensenteret Sørlandet</p>
</list></body></document>
