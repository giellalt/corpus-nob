<document xml:lang="nob" id="no_id">
  <header>
    <title>I Audnedal og Åseral  - kongehuset.no</title>
    <genre code="admin"/>
    <author>
      <unknown/>
    </author>
    <wordcount>549</wordcount>
    <conversion_status type="standard"/>
    <availability>
      <license type="standard"/>
    </availability>
    <multilingual/>
    <origFileName>http://www.kongehuset.no/nyhet.html?tid=117951</origFileName>
    <parallel_text xml:lang="sme" location="nyhet.html_tid=117951_sek=74887.html"/>
    <metadata>
      <uncomplete/>
    </metadata>
    <version>XSLtemplate $Revision: 150288 $; file-specific xsl  Revision; common.xsl  $Revision: 154948 $; </version>
  </header>
  <body>
    <p>Hopp til hovedinnhold</p>
    <p>kongehuset.no</p>
    <p type="title" xml:lang="nno">I Audnedal og Åseral</p>
    <p>Deres Kongelige Høyheter Kronprinsen og Kronprinsessen fortsatte sin fylkestur i Vest-Agder i dag. Kronprinsparet besøkte kommunene Audnedal og Åseral før de sluttet seg til Kongeskipet ved Mandal.</p>
    <p xml:lang="koi">18.09.2013</p>
    <p>Etter landgang i Lindesnes i morges, kom Kronprinsparet i formiddag til den vakre Byremoparken, der ordfører Tønnes Seland kunne ønske velkommen til Audnedal kommune. Her var det rigget en utendørs scene, hvor band fra Musikkverkstedet indre Agder spilte for Kronprinsen og Kronprinsessen. Her ble det også holdt innlegg om viktigheten av utdanning, og et kåseri om arbeidsinnvandringen her gjennom tidene.</p>
    <p>Kronprins Haakon berømmet Audnedal for kommunens innsats, blant annet på utdanningsområdet:</p>
    <p>
      <em type="italic">- Nesten alle mindre kommuner i Norge må gjøre en innsats for å beholde innbyggerne sine og hindre fraflytting. Og det virker som dere jobber veldig bra med det her i Audnedal – ikke minst ved å tilrettelegge undervisningsopplegget for framtidsrettede yrker vi trenger mer av i Norge, og som kraftfylket Vest-Agder vil ha spesielt behov for. </em>
    </p>
    <p type="title" xml:lang="nno">Åpnet tursti</p>
    <p>Kronprinsessen åpnet også en tursti i under besøket i Byremo. Kronprins Haakon og Kronprinsesse Mette-Marit var også blant de første til å teste stien, da de la ut på tur i følge med 26 skoleelever fra 2. og 7. trinn.</p>
    <p>Etter en omvisning i Grindheim kirke – en trekirke fra 1783 – var det tid for lunsj med lokalt tilsnitt på Byremo bedehus. Under måltidet kunne Kronprinsparet også lytte til Asborg Vårdals betraktninger rundt et langt liv på et godt sted. Så har da også Kommunal Rapport nylig kåret Audnedal til Agders beste kommune å bo i.</p>
    <p type="title">Videre til Åseral</p>
    <p>I ettermiddag kom Det kongelige følget til Åseral, der ordfører Oddmund Ljosland tok imot utenfor Åseral barne- og ungdomsskole. Her sto integrering høyt på dagsordenen, og Hsar Doh Heing fortalte om hvordan det var å komme fra en flyktningeleir og til Åseral. Andre fra Karenfolket, opprinnelig fra Myanmar, sang for Kronprinsparet. Kronprinsesse Mette-Marit besøkte Myanmar tidligere i år, og pekte spesielt på dette i talen sin:</p>
    <p>
      <em type="italic">- Det var en reise som gjorde stort inntrykk på meg. Jeg skjønner godt at det må ha vært en stor overgang å komme fra Myanmar til Åseral. Det virker som dere har et stort fokus på å ta godt imot folk fra andre kulturer her, og det setter jeg stor pris på. </em>
    </p>
    <p type="title">Kultursenteret Minne</p>
    <p>En spasertur gjennom Åseral sentrum tok Kronprinsparet til Minne – Åseral kultursenter. Her fikk Kronprinsessen hjelp av skolebarna til å åpne en digital utstilling om Setesdal Vesthei - Ryfylkeheiane.</p>
    <p>Etter filmvisning med Åseralsfilmen og omvisning i kultursenteret, avduket Kronprins Haakon en turbin plassert på utsiden av Minne. Turbinen stammer fra gamle Skjerka kraftstasjon, og skal både markere at Åseral er en kraftkommune og symbolisere <span type="quote" xml:lang="dan">«en positiv kraft»</span>.</p>
    <p>Sang fra bygdekoret rundet av besøket, før Kronprinsparet reiste videre for å gå om bord i Kongeskipet igjen utenfor Mandal. I kveld holder Kronprins Haakon og Kronprinsesse Mette-Marit mottakelse om bord.</p>
    <p type="title">Rundes av i morgen</p>
    <p>I morgen er det tredje og siste dag av fylkesturen med besøk til Marnardal og Songdalen kommuner.</p>
    <p type="title" xml:lang="nno">Del denne artikkelen på Facebook eller Twitter</p>
    <p>Relaterte lenker</p>
    <list>
      <p type="listitem">På fylkestur i Vest-Agder (Nyhet)</p>
      <p type="listitem" xml:lang="nno">Fylkestur til Vest-Agder: Tale i Audnedal (Tale)</p>
      <p type="listitem" xml:lang="nno">Fylkestur til Vest-Agder: Tale i Åseral (Tale)</p>
      <p type="listitem">Avsluttet i Marnardal og Songdalen (Nyhet)</p>
    </list>
    <list>
      <p type="listitem">Se fotoalbum fra hele fylkesturen</p>
      <p type="listitem">Audnedal kommune</p>
      <p type="listitem">Åseral kommune</p>
    </list>
  </body>
</document>
