<document xml:lang="nob" id="no_id"><header><title>Avsluttet i Narvik  - kongehuset.no</title><genre code="admin"/><author><unknown/></author><wordcount>334</wordcount><conversion_status type="standard"/><availability><license type="standard"/></availability><multilingual/><origFileName>http://www.kongehuset.no/nyhet.html?tid=136060</origFileName><parallel_text xml:lang="eng" location="nyhet.html_tid=136060.html"/><parallel_text xml:lang="sme" location="nyhet.html_tid=136060_sek=74887.html"/><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision$; </version></header><body><p>Hopp til hovedinnhold</p>
<p type="title">Avsluttet i Narvik</p>
<p>Statsbesøket fra Polen ble avsluttet på Håkvik gravlund i kveld. H.M. Kongen og det polske presidentparet æret de polske soldatene som falt i Norge under andre verdenskrig.</p>
<p xml:lang="mrj">25.05.2016</p>
<p>Forsvarssamarbeidet mellom Polen og Norge er et viktig element under statsbesøket, og i formiddag besøkte Hans Majestet Kong Harald og Hans Eksellense President Andrzej Duda Forsvarets operative hovedkvarter i fjellanlegget på Reitan utenfor Bodø. Avdelingen har ansvaret for planlegging og utføring av norske militæroperasjoner i inn- og utland.</p>
<p type="title" xml:lang="vep">Kampen om Narvik</p>
<p>Narvik ble erobret av tyske tropper om morgenen 9. april 1940. Målet var kontroll med jernmalmen som ble skipet ut her fra gruvene i Kiruna – en viktig ressurs for tysk våpenindustri. Norges 6. divisjon tok opp kampen, og etter hvert fikk de støtte fra den britiske marinen og tropper fra Frankrike og Polen.</p>
<p>Polen var blitt invadert av Nazi-Tyskland i september 1939, og 5 000 soldater fra den polske eksilbrigaden kjempet tappert sammen med britiske, franske og norske soldater  ved Narvik. Den 28. mai klarte de allierte å gjenerobre byen. Dette var Nazi-Tysklands første store nederlag.</p>
<p type="title">Æret de polske falne</p>
<p xml:lang="nno">Kong Harald pekte på den polske innsatsen i talen sin mandag kveld:</p>
<p><em type="italic">- Under annen verdenskrig kom modige polakker til støtte og hjelp. I mai 1940 deltok den polske Podhale-brigaden sammen med norske, britiske og franske styrker i det dramatiske slaget om Narvik. To av de polske marinefartøyene ble senket under kamphandlingene, og 97 polske soldater mistet livet. Podhale-brigaden mottok <span type="quote">«Den norske snoren»</span>, en skuldersnor i Norges nasjonalfarger, av Kong Haakon VII som takk for deres innsats. Så vidt meg bekjent bæres fremdeles denne snoren av dagens Podhale-brigade. </em></p>
<p>I kveld tok Kong Harald, President Duda og fru Agata Kornhauser-Duda del i en minnemarkering på Håkvik Gravlund i Narvik. Gravlunden rommer minnesmerker over folk og nasjoners innsats under krigen. Monumentet over de polske falne ble bekranset i kveld.</p>
<p type="title" xml:lang="nno">Del denne artikkelen på Facebook eller Twitter</p>
<p>Relaterte lenker</p>
<list><p type="listitem">Statsbesøk fra Polen (Nyhet)</p>
<p type="listitem">Polsk-norsk samarbeid (Nyhet)</p>
<p type="listitem">De alliertes første seier (Nyhet)</p>
</list></body></document>
