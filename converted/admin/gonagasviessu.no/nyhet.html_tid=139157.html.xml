<document xml:lang="nob" id="no_id"><header><title>Avsluttet i St. John's  - kongehuset.no</title><genre code="admin"/><author><unknown/></author><wordcount>565</wordcount><conversion_status type="standard"/><availability><license type="standard"/></availability><multilingual/><origFileName>http://www.kongehuset.no/nyhet.html?tid=139157</origFileName><parallel_text xml:lang="eng" location="nyhet.html_tid=139157.html"/><parallel_text xml:lang="sme" location="nyhet.html_tid=139157_sek=74887.html"/><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision$; </version></header><body><p>Hopp til hovedinnhold</p>
<p type="title">Avsluttet i St. John's</p>
<p>Canada og Norge har mange felles interesser og likheter ut fra vår plassering langt mot nord. Kronprinsparet avsluttet sitt offisielle besøk St.John's på Newfoundland torsdag.</p>
<p xml:lang="koi">11.11.2016</p>
<p>St.John's - provinshovedstad i  Newfoundland og Labrador - ligger på samme breddegrad som Paris. Likevel er klimaet et ganske annet, og havområdene utenfor byr på mange av de samme utfordringene som Barentshavet. Norge og Canada har et nært samarbeid om beredskap innen offshorevirksomhet.</p>
<p type="title" xml:lang="nno">Sikkerhet og beredskap i Arktis</p>
<p>Deres Kongelige Høyheter Kronprinsen og Kronprinsessen startet dagen med et norsk-canadisk seminar om sikkerhet og beredskap i Arktis. Tema som sikkerhet offshore, redningsoperasjoner og beredskap mot oljeutslipp sto på agendaen.</p>
<p>Håndtering av isfjell er en av utfordringene man møter som offshore-operatør i nordområdene. Under besøket fikk Kronprinsparet demonstrert hvordan personell kan øve på å taue vekk isfjell som nærmer seg en rigg. Kronprins Haakon fikk selv forsøke å fange isfjell med lasso.</p>
<p>Centre for Marine Simulation har et langvarig samarbeid med Kongsberg Maritime Simulation, og i dag benytter nærmere 70 % av deres simulatorer teknologi fra Kongsberg. Løsningene gjør det mulig å forberede seg på farlige situasjoner, finne løsninger og øve på operasjoner.</p>
<p type="title">Inn i Polarnatten</p>
<p>Ved nyttår åpner utstillingen " Polar Night: Light and Life in the Dead of Night" ved Johnson GEO CENTRE in St. John’s. Kronprinsen og Kronprinsessen fikk en forhåndsvisning av utstillingen sammen med en gruppe lokale ungdommer. Utstillingen vises i mørke, og de besøkende utstyres med lommelykter.</p>
<p>Utstillingen som utforsker livet i polhavet er laget i samarbeid med Tromsø museum, har vært vist en rekke steder både i Canada og Norge.</p>
<p>For Kronprinsparet ledet besøket i polarnatten over i et seminar om havforskning.</p>
<p type="title" xml:lang="swe">Framtidens matfat</p>
<p>Det er en økende erkjennelse av havenes betydning for matsikkerheten. Som kystnasjoner kan Norge og Canada yde viktige bidrag, og potensialet for samarbeid er stort. Begge nasjoner har planer for økt satsning.</p>
<p>Seminaret ved Johnson GEO CENTRE utdypet hvor viktig havet vil bli for kommende generasjoner og behovet for sterke bånd mellom forskning og utdanning.</p>
<p type="title" xml:lang="nno">- Å lese beriker våre liv</p>
<p>Om ettermiddagen var det tid for temaskifte. Kronprinsesse Mette-Marit har lenge engasjert seg til fordel for litteratur og leselyst, og for fremming av norsk litteratur i utlandet. I St. John's innledet hun en event om norsk og canadisk litteratur. Kronprinsessen fortalte om sin leseglede, sine reiser med Litteraturtoget og viktigheten av litteratur for å forstå oss selv - og andre. Hele Kronprinsessens innlegg er tilgjengelig på Facebook (se lenkelisten).</p>
<p>Erlend Loes bok <em type="italic">Doppler </em>er en bestselger i Canada. Torsdag inntok han scenen i St. John's sammen med den canadiske forfatteren Ed Riche for høytlesning og samtale. Det er klare likheter mellom <em type="italic">Doppler </em>og Riches bok <em type="italic">Today I Learned It Was You. </em>Begge forfattere skriver nydelig humoristisk om viktige tema, med store likheter - fra hvert sitt kontinent.  </p>
<p type="title" xml:lang="fkv">Avsluttet</p>
<p>Kronprinen og Kronprinsessen avsluttet sitt offisielle besøk til Canada med en mottakelse der representanter for norsk og lokalt næringsliv fikk mulighet til å knytte kontakt. Norske og canadiske kokker sto for matlagingen, og bød Kronprinsparet på sjømat.</p>
<p type="title" xml:lang="nno">Del denne artikkelen på Facebook eller Twitter</p>
<p>Relaterte lenker</p>
<list><p type="listitem" xml:lang="eng">Official visit to Canada: On literature and reading (Tale)</p>
<p type="listitem">Offisielt besøk til Canada (Nyhet)</p>
<p type="listitem">Kulturformidling i Toronto (Nyhet)</p>
<p type="listitem">Mangfold og innovasjon (Nyhet)</p>
<p type="listitem">Canada 2016 (Fotoalbum)</p>
</list><list><p type="listitem" xml:lang="eng">Anchorage museum on the Polar Night exhibition</p>
<p type="listitem" xml:lang="eng">On the research behind the Polar Night exhibition</p>
<p type="listitem" xml:lang="nno">Se Kronprinsessens innlegg om litteratur og lesing på Facebook</p>
</list></body></document>
