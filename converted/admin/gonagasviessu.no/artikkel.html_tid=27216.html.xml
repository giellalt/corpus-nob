<document xml:lang="nob" id="no_id"><header><title>St. Olavs Orden  - kongehuset.no</title><genre code="admin"/><author><unknown/></author><wordcount>414</wordcount><conversion_status type="standard"/><availability><license type="standard"/></availability><multilingual/><origFileName>http://www.kongehuset.no/artikkel.html?tid=27216</origFileName><parallel_text xml:lang="eng" location="artikkel.html_tid=28662.html"/><parallel_text xml:lang="sme" location="artikkel.html_tid=76217_sek=75868.html"/><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision$; </version></header><body><p>Hopp til hovedinnhold</p>
<p type="title">St. Olavs Orden</p>
<p>Den Kongelige Norske St. Olavs Orden tildeles som <span type="quote">"belønning for utmerkede fortjenester for Norge og menneskeheten"</span>.</p>
<p>St. Olavs Orden ble innstiftet av Kong Oscar I i 1847. Hans Majestet Kongen er ordenens Stormester. Med unntak av kongelige og statsoverhoder tildeles St. Olavs Orden i dag kun til nordmenn.</p>
<p>Ordenen er oppkalt etter vår helgenkonge, Olav den hellige, og er inndelt i tre grader:</p>
<p type="listitem">Storkors</p>
<p type="listitem">Kommandør, inndelt i to klasser:</p>
<list><p type="listitem">Kommandør med stjerne</p>
<p type="listitem">Kommandør</p>
</list><p type="listitem">Ridder, inndelt i to klasser: <list><p type="listitem">Ridder av 1. klasse</p>
<p type="listitem">Ridder</p>
</list></p>
<p>Til ordenen hører det også et kjede som Kongen kan tildele innehavere av Storkorset. Storkors med kjede er ordenens høyeste grad.</p>
<p type="title">Utforming</p>
<p>Ordenstegnet er et malteserkors i hvitemaljert gull. I midten finnes en høyrød glob omgitt av en blå og hvit ring. På forsiden av globen står riksvåpenets løve i gull, og på baksiden står kong Oscar Is valgspråk, «Ret og Sanhed». Mellom de fire korsarmene er det en gotisk O i gull med krone over. Kommandør- og ridderkorset har en gylden kongekrone over korset.</p>
<p>St. Olavs Orden: Ridder 1. klasse. Foto: Kjartan Hauglid, Det kongelige hoff</p>
<p>Når en grad av St. Olavs Orden blir tildelt for militære fortjenester, blir dette angitt ved to blåemaljerte korsliggende sverd plassert under den kongelige krone på korset.</p>
<p>Ordenstegnet bæres i et høyrødt bånd med blå og dobbelt hvite kanter.</p>
<p type="title">Hvordan ordenen skal bæres</p>
<p>Ridderkors bæres på venstre side av brystet og kommandørkors i bånd om halsen, mens storkorset bæres i et bredt skulderbånd på skrå over høyre skulder. Kvinner bærer ridderkors og kommandørkors i sløyfe av ridderkorsbåndet på venstre side av brystet.</p>
<p>Ordenstegnet skal returneres Ordenskanselliet ved forfremmelse eller ved død.</p>
<p>Detalj fra ordenskjedet. Foto: Kjartan Hauglid, Det kongelige hoff.</p>
<p type="title">Søknad og tildeling</p>
<p>Søknad om tildeling av St. Olavs Orden stiles til Hans Majestet Kongen og sendes til Fylkesmannen i kandidatens hjemstedsfylke. Se peker til høyre for nærmere informsjon om framgangsmåte.</p>
<p>Fylkesmannen gjennomgår søknadene, gir sin anbefaling og oversender dem til Ordenskanselliet, som saksbehandler dem og legger dem frem for St. Olavs Ordensråd. Ordensrådet består for tiden av Eva Hildrum (kansler), Didrik Munch (visekansler), hoffsjefen (skattmester) og rådsmedlemmene Jorunn Bøe, Anne Husebekk og Gunnar Bovim.</p>
<p>Ordensrådet møtes normalt to ganger i året. Ordensrådet gir innstilling til ordenens Stormester , Hans Majestet Kongen, om tildeling. Stormesteren fatter deretter endelig beslutning om tildeling.</p>
<p xml:lang="mrj">05.04.2017</p>
<p type="title" xml:lang="nno">Del denne artikkelen på Facebook eller Twitter</p>
<p>Relaterte lenker</p>
<list><p type="listitem">St. Olavs Orden: Statutter (Artikkel)</p>
<p type="listitem">Søknad om tildeling av orden eller medalje (Artikkel)</p>
</list></body></document>
