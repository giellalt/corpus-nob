<document xml:lang="nob" id="no_id">
  <header>
    <title>Forsvarssamarbeid Norge - Latvia  - kongehuset.no</title>
    <genre code="admin"/>
    <author>
      <unknown/>
    </author>
    <wordcount>325</wordcount>
    <conversion_status type="standard"/>
    <availability>
      <license type="standard"/>
    </availability>
    <multilingual/>
    <origFileName>http://www.kongehuset.no/nyhet.html?tid=126399</origFileName>
    <parallel_text xml:lang="eng" location="nyhet.html_tid=126399.html"/>
    <parallel_text xml:lang="sme" location="nyhet.html_tid=126399_sek=74887.html"/>
    <metadata>
      <uncomplete/>
    </metadata>
    <version>XSLtemplate $Revision: 150288 $; file-specific xsl  Revision; common.xsl  $Revision: 154948 $; </version>
  </header>
  <body>
    <p>Hopp til hovedinnhold</p>
    <p>kongehuset.no</p>
    <p type="title" xml:lang="nno">Forsvarssamarbeid Norge - Latvia</p>
    <p>Deres Majesteter Kongen og Dronningen ledsaget H.E. President Andris Bērziņš om bord MS Baronen i formiddag. Der ble de bordet av norske spesialstyrker.</p>
    <p xml:lang="koi">19.03.2015</p>
    <p>Forsvarssamarbeidet mellom Latvia og Norge sto i sentrum på andre dag av President Bērziņš’ statsbesøk til Norge. Gjennom samarbeid i NATO har det forsvarspolitiske samarbeidet styrket seg, og begge land legger stor vekt på betydningen av forpliktende internasjonalt samarbeid, understreket Kong Harald i talen sin onsdag kveld. Kongen uttrykte også beundring for latviernes store fredsvilje:</p>
    <p>
      <em type="italic">- I år markeres 70 år siden slutten på andre verdenskrig. En krig som preget vår historie og våre nasjoner på ulike måter. Okkupasjonen av Norge varte i fem år. For Latvia tok det atskillig lenger tid å gjenvinne sin uavhengighet. Den utholdenhet og vilje til frihet latviere har, er imponerende. Folket i Latvia, Estland, og Litauen dannet i 1989 en lenke av mennesker som strakte seg over 60 mil mellom de tre hovedstedene. Denne fredelige og syngende revolusjonen møtte beundring fra en hel verden! </em>
    </p>
    <p type="title">Bordet midtfjords</p>
    <p>I formiddag ledsaget Kongeparet President Bērziņš ut på Oslofjorden om bord i MS Baronen. Midtfjords entret norske marinejegere og soldater fra Forsvarets spesialkommando hurtigbåten, og demonstrerte hvordan de tar kontroll over et fartøy.</p>
    <p>Forsvarsminister Ine Marie Eriksen Søreide og forsvarssjef Haakon Bruun-Hanssen var vertskap for manøveren, der Kongeparet og Presidenten ble ytterligere briefet om sikkerhets- og forsvarssamarbeidet mellom våre to land.</p>
    <p type="title">Lunsj i Oslo Militære Samfund</p>
    <p>Etter forsvarsdemonstrasjonen var Kong Harald og Dronning Sonja den latviske presidentens gjester ved en lunsj i Oslo Militære Samfund. Deres Kongelige Høyheter Kronprinsen og Kronprinsessen var også til stede, sammen med Prinsesse Astrid, fru Ferner.</p>
    <p>President Bērziņš avslutter sitt statsbesøk til Norge senere i ettermiddag etter et møte med representanter for det latviske miljøet i Norge under et arrangement på Latvias ambassade i Oslo.</p>
    <p type="title" xml:lang="nno">Del denne artikkelen på Facebook eller Twitter</p>
    <p>Relaterte lenker</p>
    <list>
      <p type="listitem" xml:lang="nno">Statsbesøk fra Latvia: Tale under gallamiddagen (Tale)</p>
      <p type="listitem" xml:lang="nno">Statsbesøk frå Latvia (Nyhet)</p>
    </list>
    <list>
      <p type="listitem" xml:lang="ron">Latvia.eu</p>
    </list>
  </body>
</document>
