<document xml:lang="nob" id="no_id"><header><title>Prinsesse Astrid, fru Ferner  - kongehuset.no</title><genre code="admin"/><author><unknown/></author><wordcount>569</wordcount><conversion_status type="standard"/><availability><license type="standard"/></availability><multilingual/><origFileName>http://www.kongehuset.no/artikkel.html?tid=27579</origFileName><parallel_text xml:lang="eng" location="artikkel.html_tid=28755.html"/><parallel_text xml:lang="sme" location="artikkel.html_tid=76325_sek=75019.html"/><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision: 154948 $; </version></header><body><p>Hopp til hovedinnhold</p>
<p type="title">Prinsesse Astrid, fru Ferner</p>
<p>Prinsesse Astrid, fru Ferner ble født 12. februar 1932 på Solbakken ved Skøyen i Oslo. Hun er nest eldste barn av Kong Olav V (1903-1991) og Kronprinsesse Märtha (1901-1954).</p>
<p>I et ekstraordinært Statsråd etter Prinsessens fødsel, kunngjorde Kong Haakon VII at navnet skulle være Astrid Maud Ingeborg. Prinsessen er oppkalt etter sin tante, Dronning Astrid av Belgia, og sine to bestemødre, Dronning Maud og Prinsesse Ingeborg.</p>
<p>Prinsesse Astrid er ikke arveberettiget til tronen.</p>
<p type="title">Oppvekst</p>
<p>Prinsessen vokste opp på Skaugum i Asker, men flyktet med sin familie da tyskerne invaderte Norge 9. april 1940. For å unngå å bli tatt i forvaring av okkupasjonsmakten forlot Kongefamilien, Regjeringen og Stortinget Oslo med tog.</p>
<p>Kronprinsesse Märtha og de tre barna, Prinsesse Ragnhild, Prinsesse Astrid og Prins Harald flyktet i sikkerhet over grensen til Sverige. Etter noen måneder i Sverige reiste Kronprinsessen og barna videre til USA med båt. Mens Kong Haakon og Kronprins Olav oppholdt seg i London, bodde Kronprinsessen og barna i utkanten av Washington DC til freden kom i 1945 og Kongefamilien kunne vende hjem til Norge.</p>
<p type="title">Utdannelse</p>
<p>Prinsesse Astrid fikk sin første skolegang hjemme på Skaugum, men begynte på Nissen Pikeskole da hun kom tilbake til Norge etter krigen. Hun tok artium i 1950 og studerte deretter sosialøkonomi og politisk historie i Oxford i to år. Senere lærte Prinsessen også kjolesøm på Märthaskolen og matlagning på Lolly Ræstads husholdningsskole. Hun forfulgte også sine interesser for kunsthåndverk, og gikk i lære ved Halvor Sandøs keramikkverksted på Røa.</p>
<p type="title" xml:lang="nno">Førstedame</p>
<p>Da Kronprinsesse Märtha døde i 1954, ble Prinsesse Astrid Norges førstedame, bare 22 år gammel. Hun fikk også ansvaret for å lede H.K.H. Kronprinsesse Märthas Minnefond, et verv som fortsatt står sentralt i hennes virke.</p>
<p>Prinsesse Astrid representerte alene eller ledsaget Kongen og Kronprinsen ved større markeringer landet rundt. Ved statsbesøk og andre begivenheter, var hun vertinne ved middager på Slottet og på Skaugum. Hun deltok også ved sin far, Kong Olavs side under hans signingsferd i 1958 og Kongeferden i Nord-Norge året etter.</p>
<p>Da Kronprins Harald giftet seg i 1968 overtok Kronprinsesse Sonja rollen som Norges førstedame.</p>
<p type="title" xml:lang="deu">Familie</p>
<p>I 1961 giftet prinsesse Astrid seg i Asker kirke med disponent Johan Martin Ferner, født 22. juli 1927. Kong Olav bestemte at datteren etter ekteskapsinngåelsen skulle tituleres Prinsesse Astrid, fru Ferner. Johan Martin Ferner døde 24. januar 2015.</p>
<p>Ekteparet fikk fem barn. Cathrine Ferner Johansen, født 22. juli 1962, Benedikte Ferner, født 27. september 1963, Alexander Ferner, født 15. mars 1965, Elisabeth Ferner, født 30. mars 1969 og Carl-Christian Ferner, født 22. oktober 1972.</p>
<p type="title">Offisielle plikter</p>
<p>Prinsesse Astrid, fru Ferner representerer fortsatt Hans Majestet Kongen og Kongehuset. Hun har flere offisielle oppdrag hvert år, er styreleder i Kronprinsesse Märthas Minnefond og følger opp sine beskytterskap.</p>
<p>I sin gjerning har Prinsesse Astrid lagt særlig vekt på omsorg for de svake i samfunnet og på inkludering av dem som er litt annerledes. Prinsessen har stor glede av sport og friluftsliv, og er en trofast gjest i Holmenkollen og ved andre store idrettsarrangement.</p>
<p>På sin 70-årsdag i 2002 mottok Prinsessen meldingen om at hun var tildelt ærespensjon: ” <em type="italic">Den norske stat har besluttet å vise sin anerkjennelse for den innsats Prinsesse Astrid, fru Ferner, har gjort for Norge. Som landets førstedame i en rekke år, og senere i forbindelse med omfattende representasjonsoppgaver. Hun vil derfor få innvilget ærespensjon av statskassen </em>”. </p>
<p xml:lang="vep">24.01.2015</p>
<p type="title" xml:lang="nno">Del denne artikkelen på Facebook eller Twitter</p>
</body></document>