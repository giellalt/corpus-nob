<document xml:lang="nob" id="no_id"><header><title>Årsberetning 2015  - kongehuset.no</title><genre code="admin"/><author><unknown/></author><wordcount>567</wordcount><conversion_status type="standard"/><availability><license type="standard"/></availability><multilingual/><origFileName>http://www.kongehuset.no/nyhet.html?tid=135463</origFileName><parallel_text xml:lang="sme" location="nyhet.html_tid=135463_sek=74887.html"/><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision$; </version></header>
<body>
<p>Hopp til hovedinnhold</p>
<p type="title" xml:lang="dan">Årsberetning 2015</p>
<p>Det var Kongelig besøk i 69 kommuner og alle landets fylker og Svalbard i 2015. Det viser Det kongelige hoffs årsberetning som ble avgitt i formiddag.</p>
<p xml:lang="vep">22.04.2016</p>
<p>Årsregnskapet for Den kongelige civilliste viser et overskudd på kroner 21 543 727. Dette fremkommer av Det kongelige hoffs årsberetning 2015 som er overlevert til Stortingets Presidentskap, Kommunal- og moderniseringsdepartementet og Riksrevisjonen i dag.</p>
<p>Årsregnskapet til DD.KK.HH. Kronprinsen og Kronprinsessens stab viser et overskudd på kroner 1 252 855. Overskuddet er avsatt til framtidige anskaffelser/driftsreserve.</p>
<p type="title" xml:lang="dan">Overskuddet</p>
<p>Overskuddet skyldes delvis at Hoffet det siste året har hatt ubesatte stillinger.</p>
<p>16,2 millioner kroner av overskuddet fra øremerket bevilgning (post 51) vil bli benyttet til gjennomføring av sikkerhetsprosjekt for de kongelige eiendommene i 2016. Prosjektet ble initiert av Justis- og beredskapsdepartementet i etterkant av 22. juli 2011.</p>
<p><em type="italic">- På slutten av 2015 ble arbeidet med sikkerhetsanalysen for de Kongelige eiendommene avsluttet. Det vil bli gjennomført tiltak som bygger på denne analysen i de nærmeste årene, sier hoffsjef Gry Mølleskog. </em></p>
<p>Det resterende av overskuddet for 2015 er satt av til markeringen av Kongeparets 25-årsjubileum i hovedstaden og rundt om i landet, samt andre framtidige prosjekter og anskaffelser.</p>
<p>Regnskapet for 2015 viser at de største postene er forvaltning, drift og vedlikehold til statelige kongelige eiendommer, samt lønnskostnader til alle ansatte ved Det kongelige hoff <em type="italic">. </em></p>
<p><em type="italic">- Det kongelige hoffs hovedmål er å støtte Kongen og hans familie i hele deres livsgjerning, sier hoffsjefen. </em></p>
<p type="title">Omfattende offisielt program</p>
<p>Årsberetningen inneholder oversikt over Kongehusets offisielle program og viser at 69 kommuner, samtlige av landets fylker og Svalbard ble besøkt av Kongefamiliens medlemmer i 2015. Kongen og Dronningen gjennomførte statsbesøk til Australia i februar, mens Kronprinsen var på offisielt besøk til Brasil i november. Stats- og offisielle besøk til utlandet skjer på oppdrag fra regjeringen og programmet fastlegges av utenriksdepartementet.</p>
<p type="title" xml:lang="fin">Budsjettprosessen</p>
<p>Stortingets årlige bevilgning er et resultat av innspill til budsjett for kommende år fra Hoffet til Kommunal- og moderniseringsdepartementet. Innspillet går inn i den ordinære budsjettprosessen, og Regjeringen legger fram forslag til bevilgning for Hoffet i Statsbudsjettet. Hoffet rapporterer årlig på hvordan bevilgningen er benyttet. En samlet redegjørelse for Kongehusets virke og regnskap for Det kongelige hoff gis i årsberetningen.</p>
<p type="title" xml:lang="vep">Apanasjen</p>
<p>Kongeparet og Kronprinsparet mottar apanasje. Denne skal dekke forvaltning, drift, vedlikehold og utvikling av de private eiendommene og hushold, samt avsetning til privat bruk og offisielle antrekk. Apanasjene regnskapsførers i separate regnskap som gjennomgås av revisor på samme måte som de offisielle regnskapene. Det rapporteres ikke om bruk av apanasjene.</p>
<p>Som kompensasjon for at staten ikke stiller bolig til disposisjon for Kronprinsparet, er det lagt inn midler i apanasjebevilgningen til forvaltning, drift, vedlikehold og utvikling og andre utgifter knyttet til Skaugum. Av bevilget apanasje til Kronprinsparet for 2015 på 9 013 000 kroner er 6 172 000 kroner benyttet til FDVU-formål, inklusive renter og avdrag på rehabiliteringslån, samt hushold. 769 000 kroner er avsatt til framtidige FDVU-formål og hushold. 2 072 000 kroner er avsatt til Kronprinsparet privat. Dette dekker også innkjøp av offisielle antrekk.</p>
<p type="title">Åpent slott</p>
<p>Omvisningene på Slottet og på Oscarshall i regi av Åpent Slott, har i 2015 hatt 37 256 besøkende. I tillegg har konsertarrangementene hatt 600 besøkende. Årsregnskapet for Åpent Slott som viser et underskudd på kroner 38 887. Underskuddet er dekket av egenkapitalen.</p>
<p type="title" xml:lang="nno">Del denne artikkelen på Facebook eller Twitter</p>
<p>Vedlegg</p>
<list><p type="listitem" xml:lang="dan">Årsberetningen 2015</p>
</list><p>Relaterte lenker</p>
<list><p type="listitem">Årsrapporter (Artikkel)</p>
<p type="listitem">Økonomi og forvaltning (Artikkel)</p>
</list><list><p type="listitem">Fotoalbum for pressen: Bildet høyoppløselig</p>
</list></body></document>
