<document xml:lang="nob" id="no_id"><header><title>Stor jubileumsfeiring  - kongehuset.no</title><genre code="admin"/><author><unknown/></author><wordcount>543</wordcount><conversion_status type="standard"/><availability><license type="standard"/></availability><multilingual/><origFileName>http://www.kongehuset.no/nyhet.html?tid=133206</origFileName><parallel_text xml:lang="eng" location="nyhet.html_tid=133206.html"/><parallel_text xml:lang="sme" location="nyhet.html_tid=133206_sek=74887.html"/><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision$; </version></header><body><p>Hopp til hovedinnhold</p>
<p type="title" xml:lang="nno">Stor jubileumsfeiring</p>
<p>Flere tusen mennesker deltok i feiringen av Kongeparets 25-årsjubileum i dag. Hovedpersonene selv tok også del i aktivitetene på Slottsplassen.</p>
<p xml:lang="koi">17.01.2016</p>
<p>Gudstjeneste i Slottskapellet sto først på programmet.</p>
<p type="title">Gudstjeneste i Slottskapellet</p>
<p>Hennes Majestet Dronning Margrethe av Danmark og Deres Majesteter Kong Carl Gustaf og Dronning Silvia av Sverige var Kongeparets gjester under feiringen, og var til stede i Slottskapellet. Det var selvfølgelig også Kongefamilien og representanter for Det offisielle Norge.</p>
<p>Preses i den norske kirke, biskop Helga Haugland Byfuglien forrettet, med bistand fra studentprest Bjørn Eirik Bjerkreim-Bentzen. Sangere fra Oslo domkor ga tonefølge sammen med trompetist Ole Edvard Antonsen. Prinsesse Märtha Louise var en av de tre skriftleserne.</p>
<p type="title">Vinteraktiviteter på Slottsplassen</p>
<p>Samtidig startet det store arrangementet på Slottsplassen med en mengde vinteraktiviteter for barn og unge. Det var Kongeparets eget ønske å feire dagen på denne måten, og Idrettsforbundet tok utfordringen. Det var anlagt både skiløyper, bakke for snowboard og hopp, is-sklie og områder for skilek. Det var også mulig å prøve seg som skiskytter med lasergevær.</p>
<p>Etter gudstjenesten kom også Kongefamilien ut på plassen - både for å møte noen av de flere tusen som hygget seg der ute og for selv å prøve aktivitetene. Hennes Majestet Dronningen spente på seg skiene, og både Dronning Sonja, Kronprinsparet og Prinsesse Ingrid Alexandra testet langrennsløypene i parken.</p>
<p xml:lang="nno">Kronprinsfamilien prøvde seg både i is-sklien og med lasergevær.</p>
<p type="title">Prinsen med OL-ilden</p>
<p>I februar starter Ungdoms-OL på Lillehammer. I dag ble fakkelen med OL-ilden til ungdomslekene ført over Slottsplassen. Det var Prins Sverre Magnus som hadde æren av å bære ilden, med bistand fra Bjørn Dæhlie, Tora Berger og Sajandan Rutthira, som nylig ble kåret til årets unge ildsjel under Idrettsgallaen på Lillehammer.</p>
<p type="title" xml:lang="dan">Kongeparet takket</p>
<p>I møte med pressen ute på plassen, benyttet Kongen anledningen til å takke Regjeringen, Idrettsforbundet og de mange frivillige for et fantastisk arrangement.</p>
<p type="title">Sceneshow og aktiviteter på Universitetsplassen</p>
<p>Parallelt med vinteraktivitetene på Slottsplassen var det sceneshow og storskjerm på Universitetsplassen. Det var stor aktivitet, både fra scenen og i de mange teltene som omkranset plassen. Her kunne barna både tegne og lage sine egne kroner - og kanskje slå seg ned for en eventyrstund i et av de andre teltene. Det var også vegg med bilde fra Slottets store festsal, så alle som ønsket kunne få tatt bilde av seg selv <span type="quote" xml:lang="nno">"i festsalen"</span>.</p>
<p>Mange ønsket å skrive seg inn i den store jubileumsboken med hilsener til Kongeparet. Det var også stor oppslutning om postens eget jubileumspostkontor, der man kunne sende hilsener med eget stempel og frimerker utgitt til jubileet. I Spikersuppa kunne barna gå på skøyter, og det var matboder langs Karl Johan.</p>
<p type="title">Festforestilling i aulaen</p>
<p>Om ettermiddagen var det klart for andre del av Regjeringens gave: Festforestilling i Universitetets aula. Kongeparet og Kronprinsfamilien spaserte gjennom folkemengden fra Slottsplassen ned til aulaen, der statsminister Erna Solberg ønsket velkommen.</p>
<p>Forestillingen ble vist på NRK TV om kvelden. En rekke norske artister deltok og Espen Beranek Holm var konferansier sammen med Lena Kristin Ellingsen.</p>
<p><em type="italic">Du finner et utvalg bilder fra feiringen i bildekarusellen til høyre. Mange flere finnes i fotoalbumet lenket opp nedenfor den. </em></p>
<p type="title" xml:lang="nno">Del denne artikkelen på Facebook eller Twitter</p>
<p>Relaterte lenker</p>
<list><p type="listitem" xml:lang="nno">Kongepar i 25 år (Fotoalbum)</p>
<p type="listitem">Kongepar i 25 år: Gratulasjonsprotokoll (Protokoll)</p>
<p type="listitem">Tronskifte 1991 (Videopresentasjon)</p>
<p type="listitem">Jubileumsmedalje (Nyhet)</p>
</list></body></document>
