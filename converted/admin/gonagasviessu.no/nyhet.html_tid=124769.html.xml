<document xml:lang="nob" id="no_id"><header><title>Fiskelykke ved Senja  - kongehuset.no</title><genre code="admin"/><author><unknown/></author><wordcount>442</wordcount><conversion_status type="standard"/><availability><license type="standard"/></availability><multilingual/><origFileName>http://www.kongehuset.no/nyhet.html?tid=124769</origFileName><parallel_text xml:lang="eng" location="nyhet.html_tid=124769.html"/><parallel_text xml:lang="sme" location="nyhet.html_tid=124769_sek=74887.html"/><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision$; </version></header><body><p>Hopp til hovedinnhold</p>
<p type="title" xml:lang="nno">Fiskelykke ved Senja</p>
<p>Det er tid for det tradisjonsrike skreifisket. I dag fikk Hans Kongelige Høyhet Kronprins Haakon en smakebit om bord fiskeskøyta Senjaland.</p>
<p xml:lang="koi">15.01.2015</p>
<p>Kronprinsen ankom Senja i går, der besøket startet med en ordentlig fiskemiddag. Skrei sto selvsagt på menyen, og ved grytene sto kokker fra mange verdenshjørner sammen med Jostein Medhus fra det norske kokkelandslaget.</p>
<p type="title" xml:lang="dan">Torsketunger</p>
<p>Klokken 08.00 i dag morges kom Kronprins Haakon til fiskemottaket i Gryllefjord. Etter en orientering om mottaket, fikk Kronprinsen demonstrert hvordan man skjærer torsketunger. Dette er en vanlig bijobb for skoleungdom i fiskeværene, og de tjener gode penger i sesongen. I dag hadde nok ungdommene et klart overtak da Kronprinsen også fikk prøve seg.</p>
<p>Hver tunge veier normalt 30-40 gram og egentlig er det hakemuskelen under tungen som utgjør størstedelen, men variasjonene er store. Stekte torsketunger er en vanlig rett langs kysten, og tungene har også funnet veien inn i fine restauranter. Det var da også flere kokker fra inn- og utland med på turen i dag, og de hadde sin egen konkurranse om å bli sesongens beste tungekutter.</p>
<p type="title">Ut på fiske</p>
<p>Så bar det ut på fjorden og spekkhoggere fulgte skøyta på veien. Kronprins Haakon fikk ta del i fisket fra fiskebåten Senjaland, og det ble tre torsk og en sei på Kronprinsen.</p>
<p>Etter hvert vendte skøyta tilbake for å levere dagens fangst, og Kronprins Haakon sto selv ved roret da Senjaland klappet til kai. Tilbake på fiskemottaket fikk Kronprinsen se hvordan fisken blir håndtert videre, med filettering og pakking, og fikk også se sin egen fisk kvalitetsikret og godkjent.</p>
<p>Før avreise ble det et nytt møte med kokkene som deltok på turen, med smaksprøver på nylagede fiskeretter. Senere i dag blir det også et møte med fiskere i Finnsnes.</p>
<p type="title">Skreifisket</p>
<p>Når torsken kommer inn til kysten av Nord-Norge for å gyte, er det tid for et av Norges mest tradisjonsrike fiskerier: Fisket etter skrei. Det er denne gytemodne torsken som kalles skrei, og den er en delikatesse som finner veien til stadig flere bord. Ikke bare Norge og Sverige, men også markedene i Spania, Frankrike og Italia setter stor pris på skreien.</p>
<p>Skreifisket langs kysten av Nord-Norge har pågått lenger tilbake enn historiske kilder rekker, og i dag er det også turistattraksjon. Havfiske i Lofoten er et stadig mer populært gjøremål for opplevelsesturistene.</p>
<p>Det arrangeres til og med verdensmesterskap i skreifiske - i år for 25. gang. Arrangementet går av stabelen i Svolvær 20. - 21. mars, og er allerede fulltegnet.</p>
<p type="title" xml:lang="nno">Del denne artikkelen på Facebook eller Twitter</p>
<p>Kronprinsen får prøve seg som fisker under det tradisjonsrike skreifisket utenfor Senja. Foto: Det kongelige hoff.</p>
<p>Relaterte lenker</p>
<list><p type="listitem">Norges sjømatråd</p>
</list></body></document>
