<document xml:lang="nob" id="no_id"><header><title>Statsbesøk fra Nederland  - kongehuset.no</title><genre code="admin"/><author><unknown/></author><wordcount>403</wordcount><conversion_status type="standard"/><availability><license type="standard"/></availability><multilingual/><origFileName>http://www.kongehuset.no/nyhet.html?tid=85870</origFileName><parallel_text xml:lang="eng" location="nyhet.html_tid=85965.html"/><parallel_text xml:lang="sme" location="nyhet.html_tid=85982_sek=74887.html"/><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision$; </version></header>
<body>
<p>Hopp til hovedinnhold</p>
<p type="title">Statsbesøk fra Nederland</p>
<p>Hans Majestet Kongen ønsket Hennes Majestet Dronning Beatrix av Nederland velkommen til Norge i formiddag. Dronning Beatrix gjennomfører et tre dagers statsbesøk i Norge, og ble møtt med en høytidelig velkomstseremoni da hun steg i land i Oslo.</p>
<p xml:lang="vep">01.06.2010</p>
<p>Dronning Beatrix ankom Oslo Havn om bord fregatten Tromp. Kronprins Haakon møtte fregatten med Kongesjaluppen, og ledsaget Dronningen inn til Honnørbrygga ved Oslo Rådhus. Her ble hun møtt av Kong Harald, Dronning Sonja og Kronprinsesse Mette-Marit.</p>
<p>Den nederlandske nasjonalsangen ble spilt, etterfulgt av Ja, vi elsker. Deretter inspiserte Dronning Beatrix æresgarden og Kongen presenterte representanter for det offisielle Norge for Dronningen. Det ble også anledning til å hilse på medlemmer av det nederlandske miljøet i Norge og på skolebarn som hadde møtt fram.</p>
<p type="title">Kransnedleggelse på Akershus</p>
<p>Det er tradisjon at statsoverhoder som avlegger offisielt besøk i Norge legger ned krans på nasjonalmonumentet. Dronning Beatrix ble ledsaget av Kong Harald til monumentet på Akershus festning, der hun la ned krans på til minne om nordmenn som døde under 2. verdenskrig.</p>
<p>Etter kransnedleggelsen reiste Dronning Beatrix til Stortinget for et møte med Stortingspresident Dag Terje Andersen.</p>
<p type="title" xml:lang="smj">Gallamiddag</p>
<p>I kveld klokken 20:00 er det gallamiddag til ære for Dronning Beatrix på Det kongelige slott. Kong Harald og Dronning Sonja er vertskap, og i tillegg vil både Kronprinsparet, Prinsesse Märtha Louise og Ari Behn, og Prinsesse Astrid, fru Ferner være til stede. Kong Harald og Dronning Beatrix taler vil bli publisert i løpet av kvelden.</p>
<p type="title">Program i morgen</p>
<p>I morgen vil Kong Harald og Dronning Sonja ledsage Dronning Beatrix, først til Oslo Børs der de vil være til stede ved likestillingsseminaret Labour participation and Gender, deretter videre til Bjørnholt skole, som har gjort seg bemerket med sitt gode arbeid med integrering.</p>
<p>Regjeringen inviterer til offisiell lunsj på Akershus slott, før Kongen og de to dronningene møter representanter for norsk og nederlandsk næringsliv. Dronning Beatrix møter også medlemmer av det nederlandske miljøet i Norge ved et eget arrangement på Oslo Rådhus.</p>
<p>Om kvelden vil Kongeparet, Kronprinsparet, Prinsesse Märtha Lousie og Ari Behn, og Prinsesse Astrid, fru Ferner være Dronning Beatrix gjester under et kulturarrangement i Operaen.</p>
<p type="title" xml:lang="nno">Del denne artikkelen på Facebook eller Twitter</p>
<p>Velkomstseremoni for Dronning Beatrix av Nederland (Foto: Liv Osmundsen og Ida Fjeldbraaten, Det kongelige hoff)</p>
<p>Relaterte lenker</p>
<list><p type="listitem" xml:lang="eng">State visit from the Netherlands: Speech by His Majesty (Tale)</p>
<p type="listitem" xml:lang="eng">State Visit from the Netherlands: Speech by Her Majesty (Tale)</p>
</list><list><p type="listitem">Kongehuset i Nederland</p>
</list></body></document>
