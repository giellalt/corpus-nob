<document xml:lang="nob" id="no_id">
  <header>
    <title>Statsbesøk til Tyrkia  - kongehuset.no</title>
    <genre code="admin"/>
    <author>
      <unknown/>
    </author>
    <wordcount>643</wordcount>
    <conversion_status type="standard"/>
    <availability>
      <license type="standard"/>
    </availability>
    <multilingual/>
    <origFileName>http://www.kongehuset.no/nyhet.html?tid=118713</origFileName>
    <parallel_text xml:lang="eng" location="nyhet.html_tid=118713.html"/>
    <parallel_text xml:lang="sme" location="nyhet.html_tid=118713_sek=74887.html"/>
    <metadata>
      <uncomplete/>
    </metadata>
    <version>XSLtemplate $Revision: 150288 $; file-specific xsl  Revision; common.xsl  $Revision: 154948 $; </version>
  </header>
  <body>
    <p>Hopp til hovedinnhold</p>
    <p>kongehuset.no</p>
    <p type="title">Statsbesøk til Tyrkia</p>
    <p>I dag innledet Deres Majesteter Kongen og Dronningen et tre dagers statsbesøk til Tyrkia. Det er stadig økende samhandling mellom Tyrkia og Norge, og dette er første gang det gjennomføres statsbesøk mellom våre to land.</p>
    <p xml:lang="koi">05.11.2013</p>
    <p>En høytidelig kransenedleggelse ved Atatürks mausoleum innledet besøket i dag morges. Landsfaderen Mustafa Kemal Atatürk ble Tyrkias første president i 1923. Han ledet etableringen av en moderne, sekulær stat etter oppløsningen av det gamle osmanske imperiet.</p>
    <p type="title" xml:lang="est">Velkomstseremoni</p>
    <p>Kongen og Dronningen ble ønsket offisielt velkommen til Tyrkia av sitt vertskap, H.E. President Abdullah Gül og fru Hayrünnisa Gül utenfor Presidentpalasset i Ankara. Etter begge lands nasjonalsanger, inspiserte Kong Harald og President Gül æresvakten, før delegasjonene ble presentert.</p>
    <p type="title">Møter mellom delegasjonene</p>
    <p>Etter nærmere samtaler mellom Kongeparet og Presidentparet, ledet Kong Harald representanter for den norske delegasjonen i møte med President Gül og hans delegasjon.</p>
    <p>Det vil foregå en rekke møter mellom norsk og tyrkisk næringsliv og forvaltning disse dagene. Utenriksminister Børge Brende, næringsminister Monica Mæland og fiskeriminister Elisabeth Aspaker er en del av den store delegasjonen med representanter for norsk samfunns- og næringsliv som ledsager Kongeparet på reisen.</p>
    <p>Kongen avsluttet formiddagen med en lunsj der statsminister Recep Tayyip Erdoğan var vert, mens Dronningen lunsjet med fru Gül etter en kunstomvisning i Presidentpalasset.</p>
    <p type="title" xml:lang="isl">Saray og Sevgi Evleri</p>
    <p>I ettermiddag besøkte Dronning Sonja og fru Gül rehabiliterings- og omsorgssenteret Saray og barnehjemmet Sevgi Evleri utenfor Ankara.</p>
    <p>Dronningen og Presidentfruen møtte funksjonshemmede som lager kunst og håndtverksprodukter og fikk også anledning til å snakke med noen av barna som bor på Sevgi Evleri.</p>
    <p type="title">Munch og Warhol i Ankara</p>
    <p>Å fremme norsk kultur er en del av statsbesøket, og i ettermiddag åpnet Dronning Sonja utstillingen Munch | Warhol and the Multiple Image ved kunstsenteret CerModern i Ankara. Utstillingen feirer 150-årsjubileet for Munchs fødsel, og en liknende utstilling ble vist i New York tidligere i år.</p>
    <p>I 1984 lagde Andy Warhol en serie silketrykk basert på fire av Munchs motiver, blant annet: Skrik og Madonna. Han gjenskapte disse ikoniske verkene på sin egen måte – uten å miste Munchs intensitet. Å se Warhols tolkninger side om side med Munchs egne bilder gir en unik mulighet til å utforske forskjeller – og ikke minst likheter – mellom de to kunstnerne.</p>
    <p xml:lang="eng"><em type="italic">- There are, of course, obvious differences between these two highly innovative artists. Nevertheless, the similarities are remarkable. They both repeated their works, they were equally pioneers in promoting themselves – and both used photography as studies () this exhibition shows us the strong connections between the works of the very early modernist Munch and Warhols pop art, </em>sa Dronningen i sin åpningstale. </p>
    <p type="title" xml:lang="vep">Middag i Presidentpalasset</p>
    <p>I kveld er Kongen og Dronningen Presidentparets gjester under en offisiell middag i presidentpalasset.</p>
    <p>I morgen vil Kong Harald åpne et seminar om fornybar energi, før Det kongelige følget reiser til Istanbul der resten av programmet for statsbesøket finner sted.</p>
    <p type="title" xml:lang="nno">Del denne artikkelen på Facebook eller Twitter</p>
    <p xml:lang="nno">Kongeparet intervjues etter første dag av statsbesøket til Tyrkia (Foto: NRK scanpix)</p>
    <p xml:lang="nno">Fakta</p>
    <p xml:lang="nno">
      <em type="italic">Fakta om Tyrkia </em>
    </p>
    <p xml:lang="dan">Hovedstad: Ankara Største byer: Istanbul, Ankara, Izmir</p>
    <p>Størrelse: 770 760 km² (Norge: 385 186 km²) Befolkning 2010: ca 76,8 millioner Offisielt språk: Tyrkisk</p>
    <p xml:lang="eng">Styresett: Republikk Statsoverhode 2013: President Abdullah Gül</p>
    <p>Diplomatiske forbindelser mellom Tyrkia og Norge ble opprettet i 1925, og de bilaterale forbindelsene er meget gode.</p>
    <p>Norsk eksport til Tyrkia er økende, særlig har økningen i salget av sjømat vært god. Statkraft har etablert seg for investering i vannkraftutbygging, og stadig flere norske fartøyer bygges i Tyrkia.</p>
    <p>Over 400 000 nordmenn besøkte Tyrkia i 2012, og stadig flere slår seg ned. Per 2012 hadde over 5000 oppholdstillatelse. Det bor omlag 16 500 tyrkiske statsborgere og nordmenn av tyrkisk opprinnelse i Norge.</p>
    <p>Kilde: UD</p>
    <p>Relaterte lenker</p>
    <list>
      <p type="listitem" xml:lang="eng">Munch/Warhol: Opening speech in Ankara (Tale)</p>
      <p type="listitem" xml:lang="nno">Statsbesøk til Tyrkia: Tale i Presidentpalasset (Tale)</p>
      <p type="listitem">Norsk-tyrkisk samarbeid (Nyhet)</p>
    </list>
    <list>
      <p type="listitem" xml:lang="eng">Presidency of the Republic of Turkey</p>
      <p type="listitem" xml:lang="vep">CerModern.org</p>
    </list>
  </body>
</document>
