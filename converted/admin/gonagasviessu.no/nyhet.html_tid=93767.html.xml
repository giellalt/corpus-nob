<document xml:lang="nob" id="no_id"><header><title>Statsbesøk fra Sør-Afrika  - kongehuset.no</title><genre code="admin"/><author><unknown/></author><wordcount>555</wordcount><conversion_status type="standard"/><availability><license type="standard"/></availability><multilingual/><origFileName>http://www.kongehuset.no/nyhet.html?tid=93767</origFileName><parallel_text xml:lang="eng" location="nyhet.html_tid=93798.html"/><parallel_text xml:lang="sme" location="nyhet.html_tid=93805_sek=74887.html"/><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision: 154948 $; </version></header><body><p>Hopp til hovedinnhold</p>
<p type="title">Statsbesøk fra Sør-Afrika</p>
<p>I dag innledet H.E. President Jacob Zuma og fru Tobeka Zuma sitt statsbesøk til Norge. Deres Majesteter Kongen og Dronningen er vertskap for besøket, og tok i mot presidentparet på Slottsplassen i formiddag.</p>
<p xml:lang="vep">31.08.2011</p>
<p>Presidentparets besøk finner sted i Oslo fra 31. august – 1. september.</p>
<p type="title" xml:lang="est">Velkomstseremoni</p>
<p>Presidentparet ble ønsket offisielt velkommen til Norge av Kong Harald og Dronning Sonja med en tradisjonell velkomstseremoni på Slottsplassen, der også Kronprinsparet deltok.</p>
<p>President Zuma og Kong Harald inspiserte æresgarden sammen, og både de kongelige og presidentparet tok seg tid til å snakke med noen av barna som var møtt fram. Deretter presenterte Kongen representanter for det offisielle Norge for de sør-afrikanske gjestene.</p>
<p>Etter seremonien hadde President Zuma et møte med Stortingspresident Dag Terje Andersen, før presidentparet var Kongen og Dronningens gjester under en offisiell lunsj på Det kongelige slott.</p>
<p type="title">La ned krans og blomster</p>
<p>Kong Harald og Dronning Sonja ledsaget presidentparet til Akershus festning. Det er tradisjon at besøkende statsoverhoder legger krans ved nasjonalmonumentet på Akershus. President Zuma inspiserte æresgarden før han la ned krans på minnesmerket over nordmenn som falt under 2. verdenskrig.</p>
<p>Fra Akershus reiste følget videre til Oslo Domkirke for en kort minneseremoni. Presidentparet la blomster på trappen til minne om ofrene for tragediene 22. juli.</p>
<p type="title">Nobels fredssenter</p>
<p>I ettermiddag besøkte kongeparet og presidentparet Nobel fredssenter. Det gode forholdet mellom Norge og Sør-Afrika har ikke minst røtter i Norges støtte til African National Congress (ANC) under kampen mot apartheid, og på fredssenteret ble det møte med representanter for norske anti-apartheidorganisasjoner.</p>
<p>Hele fire sør-afrikanere har mottatt Nobels fredspris, i første rekke for sin innsats i kampen mot apartheidregimet. ANC-lederen Albert Lutuli fikk prisen i 1960, biskop Desmond Tutu i 1984, mens Nelson Mandela og Frederik de Klerk mottok prisen sammen i 1993.</p>
<p>Det ble også tid å se noe av den pågående utstillingen viet Fridtjof Nansen. Nansen fikk fredsprisen i 1922 for sin internasjonale innsats for flyktningene etter første verdenskrig.</p>
<p type="title" xml:lang="smj">Gallamiddag</p>
<p>I kveld holder Kongen og Dronningen gallamiddag på Slottet til ære for presidentparet. Kronprins Haakon, Kronprinsesse Mette-Marit og Prinsesse Astrid, fru Ferner vil også være til stede.</p>
<p>Kongens tale under middagen er tilgjengelig via peker til høyre.</p>
<p type="title" xml:lang="nno">Del denne artikkelen på Facebook eller Twitter</p>
<p xml:lang="nno">Fakta</p>
<p xml:lang="nno"><em type="italic">Fakta om Sør-Afrika </em></p>
<p>Hovedsteder: Pretoria, Cape Town og Bloemfontein.</p>
<p>Største by: Johannesburg Størrelse: 1.219.912 km² (Norge = 385 186 km²) Befolkning 2011: ca 49,1 millioner</p>
<p>Offisielle språk: Sør-Afrika har 11 offisielle språk. Engelsk benyttes mest i offisielle sammenhenger, men i dagligtale er zulu, xhosa, afrikaans, sesotho og setswana større.</p>
<p xml:lang="eng">Styresett: Republikk Statsoverhode 2011: President Jacob Zuma</p>
<p>Båndene mellom Norge og Sør-Afrika er sterke, ikke minst på grunn av Norges støtte til ANC under kampen mot apartheid. I dag preges forholdet av dialog om globale spørsmål som fred og demokrati, konfliktløsing, tusenårsmålene, miljø og klima. Forskning og høyere utdanning er viktige samarbeidsområder, og et økende antall norske studenter tilbringer tid i Sør Afrika.</p>
<p>Kong Harald og Dronning Sonja avla statsbesøk i Sør-Afrika både i 2009 og i 1998, og president Nelson Mandela avla statsbesøk til Norge i 1999.</p>
<p>Valuta: Rand Viktigste næringer: Finans og gruveindustri. Eksport til Norge (2008) 2,278 mill NOK Import fra Norge (2008): 770 mill NOK</p>
<p>Kilder: UD og www.safrica.info</p>
<p>Relaterte lenker</p>
<list><p type="listitem" xml:lang="eng">State Visit from South Africa: The King's Speech (Tale)</p>
<p type="listitem">Statsbesøk (Seksjonstekst)</p>
<p type="listitem">Sør-Afrika 2009 (Artikkel)</p>
</list><list><p type="listitem" xml:lang="eng">www.southafrica.info</p>
<p type="listitem">Sør-Afrikas ambassade i Oslo</p>
</list></body></document>