<document xml:lang="nob" id="no_id"><header><title>Dronning Maud (1869-1938)  - kongehuset.no</title><genre code="admin"/><author><unknown/></author><wordcount>390</wordcount><conversion_status type="standard"/><availability><license type="standard"/></availability><multilingual/><origFileName>http://www.kongehuset.no/artikkel.html?tid=27622</origFileName><parallel_text xml:lang="eng" location="artikkel.html_tid=28682.html"/><parallel_text xml:lang="sme" location="artikkel.html_tid=75654_sek=75631.html"/><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision$; </version></header>
<body>
<p>Hopp til hovedinnhold</p>
<p type="title">Dronning Maud (1869-1938)</p>
<p>Dronning Maud ble født i London 26. november 1869. Hun var engelsk prinsesse, datter av de senere Kong Edvard VII og Dronning Alexandra av Storbritannia. Hennes fulle navn var Maud Charlotte Mary Victoria.</p>
<p>Gjennom besøk hos slektninger i Danmark, ble hun kjent med sin fetter, daværende prins Carl. De giftet seg i Buckingham Palace i London 22. juli 1896 og bosatte seg i København. De fikk en sønn – Alexander – i 1903.</p>
<p type="title">Dronning</p>
<p>Mauds status som britisk prinsesse var en medvirkende faktor da Stortinget tilbød Prins Carl den norske tronen i 1905. Prinsen takket ja, og den britiske prinsessen ble Norges første Dronning etter oppløsningen av unionen med Sverige.</p>
<p>Kongefamilien ankom Norge 25. november 1905, og Dronning Maud ble kronet i Nidarosdomen sammen med Kong Haakon 22. juni 1906.</p>
<p>Som dronning fikk hun naturligvis mange representasjonsoppgaver. Ved disse anledningene var hun ofte svært velkledd, og dronningens personlige og elegante klesstil har vært gjenstand for flere utstillinger i senere år.</p>
<p>Selv om Dronning Maud ikke var veldig synlig i offentligheten, påtok hun seg en rekke sosiale og kulturelle oppgaver. Hun drev omfattende velgjørenhet i det stille, og sto bak opprettelsen av Dronning Mauds hjelpefond i 1914. Fondet skulle være til hjelp for dem som ble særlig vanskelig stilt som følge av verdenskrigen.</p>
<p>Dronningen var på mange måter en privat person, og kunne framstå som sky i offentlige sammenhenger. Privat var hun imidlertid en munter og varm person. Hun engasjerte seg i Kronprins Olavs oppdragelse, og ivret for at han skulle bli en norsk gutt, men selv snakket hun aldri særlig godt norsk.</p>
<p>Hun hadde stor sans for friluftsliv. Hun likte både å ri, spasere med sine hunder og – etter en innføring fra Fridtjof Nansen – gå på ski. Hun var også glad i å danse, og var en ivrig amatørfotograf.</p>
<p>Dronning Maud beholdt en sterk tilknytning til Storbritannia livet ut, og oppholdt seg i England en periode hvert år. Men nettopp Dronningens – og dermed den norske kongefamiliens – bånd til Storbritannia skulle få uvurderlig betydning under 2. verdenskrig.</p>
<p type="title" xml:lang="fkv">Bisettelse</p>
<p>Dronning Maud døde 20. november 1938 under et opphold i London. Hun er gravlagt i Det Kongelige Mausoleum på Akershus slott.</p>
<p xml:lang="vep">30.11.2006</p>
<p type="title" xml:lang="nno">Del denne artikkelen på Facebook eller Twitter</p>
<p>Relaterte lenker</p>
<list><p type="listitem">Litteratur og kilder (Artikkel)</p>
</list><list><p type="listitem">Victoria &amp; Albert museums utstilling om Dronning Maud</p>
</list></body></document>
