<document xml:lang="nob" id="no_id"><header><title>Statsbesøk fra Russland  - kongehuset.no</title><genre code="admin"/><author><unknown/></author><wordcount>497</wordcount><conversion_status type="standard"/><availability><license type="standard"/></availability><multilingual/><origFileName>http://www.kongehuset.no/nyhet.html?tid=85279</origFileName><parallel_text xml:lang="eng" location="nyhet.html_tid=85303.html"/><parallel_text xml:lang="sme" location="nyhet.html_tid=85289_sek=74887.html"/><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision$; </version></header><body><p>Hopp til hovedinnhold</p>
<p type="title">Statsbesøk fra Russland</p>
<p>H.M. Kongen ønsket Russlands president H.E. President Dmitrij Medvedev og fru Svetlana Medvedeva velkommen til Norge under en høytidelig seremoni på Slottsplassen i formiddag.</p>
<p xml:lang="koi">26.04.2010</p>
<p>H.M. Dronningen og Kronprinsparet var også til stede under velkomstseremonien, der Kongen og Presidenten inspiserte Garden og hilste på representanter for det offisielle Norge. President Medvedev tok seg også tid til å hilse på norske og russiske barn som hadde møtt fram.</p>
<p>Etter velkomstseremonien reiste President Medvedev til Stortinget, der han hadde møte med Stortingets president, Dag Terje Andersen.</p>
<p>Klokken 13:00 holdt Kongen og Dronningen lunsj på Slottet til ære for President Medvedev og fru Medvedeva. Kronprinsparet og Prinsesse Astrid, fru Ferner var også til stede. Norske råvarer sto på menyen, med røkt, gravet reinsdyr fra Finnmark, ristet skate og multeparfait.</p>
<p type="title">Minnet de falne</p>
<p>Det er tradisjon at statsoverhoder som avlegger offisielt besøk i Norge legger ned krans på nasjonalmonumentet på Akershus festning. Ledsaget av Kong Harald, la President Medvedev ned krans på monumentet til minne om nordmenn som døde under 2. verdenskrig.</p>
<p>Dmitrij Medvedev hedret også 14 norske krigsveteraner med Den russiske jubileumsmedaljen som markerer 65-årsjubileet for seier i Den store fedrelandskrigen1941-1945.</p>
<p type="title">Utstilling om sovjetiske krigsfanger</p>
<p>I forbindelse med statsbesøket åpnet Falstadsenteret en utstilling om sovjetiske krigsfanger på Forsvarsmuseet. Kongeparet og Presidentparet fikk en omvisning i utstillingen som forteller fangenes historie.</p>
<p>Om lag 100.000 sovjetiske krigsfanger ble sendt til Norge under 2. verdenskrig. De fleste var soldater i Den røde armé, men 9000 var sivile, deriblant 1400 kvinner og 400 barn. Behandlingen de fikk var preget av svært hard arbeid under kommelige forhold. Mange nordmenn forsøkte å hjelpe fangene gjennom å smugle mat inn gjennom gjerdene. Men 13.700 døde, mange som et resultat av sult, sykdom og mishandling.</p>
<p>Etter krigen har det vært lite fokus på disse fangenes skjebne, noe denne utstillingen nå bidrar til å bøte på.</p>
<p>Etter utstillingen, reiste følget til Vestre gravlund der President Medvedev la ned krans på monumentet over sovjetiske soldater som falt i Norge.</p>
<p type="title">Parallellprogram</p>
<p>Etter kransnedleggelsen på Vestre gravlund, dro Presidenten for å møte norske og russiske næringslivsledere i forlengelsen av et næringslivsseminar på Plaza.</p>
<p>Dronning Sonja ledsaget fru Svetlana Medvedeva på en spasertur med guide gjennom Vigelandsparken. Deretter besøkte Dronningen og Presidentfruen Nasjonalgalleriet, hvor de ble tatt imot av direktør Audun Eckhoff.</p>
<p type="title" xml:lang="smj">Gallamiddag</p>
<p>I kveld er det gallamiddag på Det kongelige slott til ære for President Medvedev og fru Medvedeva.</p>
<p type="title">Avtaler på Akershus</p>
<p>I morgen har Presidenten møter med statsminister Jens Stoltenberg. Det er planlagt signering av flere avtaler mellom Norge og Russland på Akershus festning, før Presidentparet, Kongeparet og Kronprinsen er Regjeringens gjester ved en offisiell lunsj på Akershus.</p>
<p xml:lang="nno">President Dmitrij Medvedev og fru Svetlana Medvedeva reiser videre til Danmark tirsdag ettermiddag.</p>
<p type="title" xml:lang="nno">Del denne artikkelen på Facebook eller Twitter</p>
<p>Offisiell velkomstseremoni på Slottsplassen, etterfulgt av fotografering i Fugleværelset og gavebord i Den hvite salong (Video: Ole Berg-Rusten / ScanpixNTB / Det Kongelige Hoff)</p>
<p>Relaterte lenker</p>
<list><p type="listitem" xml:lang="deu">UDs landsider: Russland</p>
<p type="listitem">Russlands president (Kremlin)</p>
<p type="listitem" xml:lang="dan">Presidentens tale ved medaljeoverrekelsen</p>
<p type="listitem">Falstadsenteret</p>
</list></body></document>
