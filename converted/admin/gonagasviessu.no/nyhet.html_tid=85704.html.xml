<document xml:lang="nob" id="no_id"><header><title>Abelprisen 2010  - kongehuset.no</title><genre code="admin"/><author><unknown/></author><wordcount>486</wordcount><conversion_status type="standard"/><availability><license type="standard"/></availability><multilingual/><origFileName>http://www.kongehuset.no/nyhet.html?tid=85704</origFileName><parallel_text xml:lang="eng" location="nyhet.html_tid=85712.html"/><parallel_text xml:lang="sme" location="nyhet.html_tid=85728_sek=74887.html"/><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision$; </version></header><body><p>Hopp til hovedinnhold</p>
<p type="title">Abelprisen 2010</p>
<p>Hans Majestet Kongen overrekker Abelprisen til professor John Torrence Tate i dag. Professor Tate er tildelt prisen for sin store og varige innflytelse på tallteorien. Tidligere i dag var prisvinneren i audiens hos Kong Harald på Det kongelige slott.</p>
<p xml:lang="mrj">25.05.2010</p>
<p>Abelprisen er oppkalt etter den norske matematikeren Niels Henrik Abel, og tildeles for fremragende vitenskapelig arbeid innen matematikk. Prisen deles ut av Det Norske Videnskaps-Akademi, som i år ga prisen til professor John Torrence Tate fra University of Texas, Austin.</p>
<p type="title">Akademiets begrunnelse</p>
<p>I Det Norske Videnskaps-Akademis begrunnelse heter det blant annet:</p>
<p>"Bak skolematematikkens og hverdagens enkle regning med 1, 2, 3,  skjuler det seg en kompleks og innfløkt verden som har utfordret noen av menneskeslektens aller største intellekter. Den strekker seg fra primtallenes mysterier til måten vi lagrer, overfører og sikrer informasjon på i moderne datamaskiner. Denne verdenen er kjent under navnet tallteori. Gjennom det siste århundret har den vokst til å bli en av de mest raffinerte og høyest utviklede grener av matematikken, i et gjennomgripende samspill med andre områder som algebraisk geometri og teorien for automorfe former. John Tate er en av hovedarkitektene bak denne utviklingen.</p>
<p>(...) Mange av hovedretningene innen algebraisk tallteori og aritmetisk geometri eksisterer i dag bare takket være John Tates skarpsindige bidrag og lysende innsikt. John Tate har satt et sterkt og varig preg på moderne matematikk."</p>
<p type="title">Prisutdeling i Gamle Logen</p>
<p>Den høytidelige utdelingen av Abelprisen foregår i Gamle Logen i Oslo og starter klokken 14:00 i dag. Preses i Det Norske Videnskaps-Akademi, Nils Chr. Stenseth, holder åpningstalen og Abelkomiteens leder, Kristian Seip, vil utdype komiteens begrunnelse.</p>
<p>Prisen overrekkes av Hans Majestet Kong Harald.</p>
<p type="title">Om Abelprisen</p>
<p>Abelprisen skal bidra til å heve matematikkfagets status i samfunnet og stimulere barn og unges interesse for faget. Den ble delt ut for første gang i 2003, og prisen er på 6 millioner kroner.</p>
<p>Prisen er oppkalt etter den norske matematikeren Niels Henrik Abel som i løpet av sitt korte liv utviklet flere teorier som skulle bli helt avgjørende for utviklingen av faget. Abel døde av tuberkulose i 1829, bare 26 år gammel.</p>
<p>Det er tradisjon at vinneren av Abelprisen legger ned en krans på statuen av Niels Henrik Abel i forkant av prisutdelingen, og dette gjorde professor Tate i går. Statuen er laget av Gustav Vigeland, og står på den såkalte Abelhaugen i Slottsparken.</p>
<p type="title">Bankett på Akershus</p>
<p>I kveld er Kongen til stede ved Regjeringens bankett på Akershus slott til ære for John T. Tate. Statsråd Tora Aasland er vert for banketten og Abelprisvinneren fra 2004, Sir Michael Atiyah, vil være kveldens hovedtaler.</p>
<p type="title">Videre program for prisvinneren</p>
<p>I morgen holder professor Tate vil holde sin prisforelesning <span type="quote" xml:lang="eng">"The arithmetic of elliptic curves"</span> på Universitetet i Oslo. Torsdag reiser prisvinneren til Kristiansand der han vil møte studenter og forelese ved Universitetet i Agder.</p>
<p type="title" xml:lang="nno">Del denne artikkelen på Facebook eller Twitter</p>
<p>Relaterte lenker</p>
<list><p type="listitem" xml:lang="est">Statuer i Slottsparken (Artikkel)</p>
</list><list><p type="listitem" xml:lang="nno">Abelprisen.no</p>
<p type="listitem" xml:lang="nno">Abelprisen.no om prisvinneren</p>
</list></body></document>
