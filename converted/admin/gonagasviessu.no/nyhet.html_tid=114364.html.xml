<document xml:lang="nob" id="no_id"><header><title>Flerkulturell kvinnedag  - kongehuset.no</title><genre code="admin"/><author><unknown/></author><wordcount>476</wordcount><conversion_status type="standard"/><availability><license type="standard"/></availability><multilingual/><origFileName>http://www.kongehuset.no/nyhet.html?tid=114364</origFileName><parallel_text xml:lang="eng" location="nyhet.html_tid=114364.html"/><parallel_text xml:lang="sme" location="nyhet.html_tid=114364_sek=74887.html"/><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision$; </version></header>
<body>
<p>Hopp til hovedinnhold</p>
<p type="title">Flerkulturell kvinnedag</p>
<p>- Av og til må vi strekke oss litt til for å våge å ta vår stemme i bruk. Hver gang blir vi litt helere som menneske, sa Hennes Majestet da hun talte for et fullsatt Folketeater i dag. Dronningen tok del i IMDIs markering av kvinnedag og stemmerettsjubileum.</p>
<p xml:lang="vep">08.03.2013</p>
<p>Arrangementet markerte kvinnedagen, men også at det er 100 år siden vi fikk allmenn stemmerett i Norge. Det var Integrerings- og mangfoldsdirektoratet (IMDI) som sto bak festmarkeringen, som hadde <span type="quote">"Bruk stemmen din"</span> som sin hovedparole. Slagordet rommer en dobbel oppfordring om å bruke stemmeretten, men også å la sin stemme høre i debatten, i hverdagen, i et engasjement for å oppnå medbestemmelse og likeverd.</p>
<p type="title">Bruk stemmen din</p>
<p><em type="italic">- Det er mange måter å bruke sin stemme på </em>, sa Dronning Sonja. <em type="italic">Gjennom å ta ordet på et foreldremøte, ved å fremme et upopulært synspunkt, ved å ta en sårbar person i forsvar – og ved å bruke sin stemmerett ved valg. Det skjer noe med oss når vi bruker vår stemme: Vi retter oss litt ekstra i ryggen. </em><em type="italic">Vi får styrket tillit og tro på oss selv. </em><em type="italic">Det handler om vår egen verdighet. Av og til må vi strekke oss litt til for å våge å ta vår stemme i bruk. Hver gang blir vi litt helere som menneske. </em></p>
<p>Målet med IMDis arrangement var å skape engasjement og oppslutning om kvinners like rettigheter til å delta i samfunnet. Alle som ønsket å feire 8. mars kunne delta, men kvinner med innvandrerbakgrunn var særlig velkomne og over tusen hadde funnet veien til Folketeateret i dag.</p>
<p type="title">Amtmannens Døtre</p>
<p>Dronningen trakk også linjene tilbake til en av de tidlige kvinnesaksforkjemperne, Camilla Collett:</p>
<p><em type="italic">- For 160 år siden skrev Camilla Collett i romanen <span type="quote">«Amtmannens Døtre»</span> om kvinner som på ulike vis slet med å finne sin plass i samfunnet. Hun beskriver kvinner som måtte kjempe for å bli godtatt og for å bli hørt. Kvinnene i <span type="quote">«Amtmannens Døtre»</span> forlot sine trygge omgivelser der de hadde røttene sine – til et nytt hjemsted der de kjente seg fremmed. Jeg tror mange av oss som er samlet her i dag kan kjenne oss igjen  </em></p>
<p type="title">Festforestilling</p>
<p>Konferansier Hannah Wozene Kvam ledet forestillingen som rommet både musikk med artistkollektivet Queendom og dans ved Navid Rezvani, Francesca Golfetto og Kari Helene Østby. Kulturminister Hadia Tajik holdt den andre talen for dagen, fire aktive kvinner ble hørt gjennom samtale. Evelyn Rasmussen Osazuwa framførte en monolog om en fiktiv sofavelgers tankegang. Nosizwe Baqwa band avsluttet forestillingen. Etter forestillingen møtte Dronning Sonja seks innvandrerkvinner for en personlig samtale.</p>
<p type="title" xml:lang="nno">Del denne artikkelen på Facebook eller Twitter</p>
<p>Dronning Sonja taler i Folketeateret under IMDIs arrangement Flerkulturell kvinnedag (Foto: NRK)</p>
<p>Vedlegg</p>
<list><p type="listitem">Dronningens tale: Arabisk</p>
<p type="listitem">Dronningens tale: Engelsk</p>
<p type="listitem">Dronningens tale: Persisk</p>
<p type="listitem">Dronningens tale: Somali</p>
<p type="listitem">Dronningens tale: Tyrkisk</p>
<p type="listitem">Dronningens tale: Urdu</p>
</list><p>Relaterte lenker</p>
<list><p type="listitem" xml:lang="nno">Flerkulturell kvinnedag: Tale (Tale)</p>
</list><list><p type="listitem" xml:lang="eng">IMDI.no</p>
</list></body></document>
