<document xml:lang="nob" id="no_id"><header><title>Besøk fra Storbritannia  - kongehuset.no</title><genre code="admin"/><author><unknown/></author><wordcount>520</wordcount><conversion_status type="standard"/><availability><license type="standard"/></availability><multilingual/><origFileName>http://www.kongehuset.no/nyhet.html?tid=99703</origFileName><parallel_text xml:lang="eng" location="nyhet.html_tid=99704.html"/><parallel_text xml:lang="sme" location="nyhet.html_tid=99799_sek=74887.html"/><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision$; </version></header><body><p>Hopp til hovedinnhold</p>
<p type="title">Besøk fra Storbritannia</p>
<p>I dag startet Deres Kongelige Høyheter Prinsen av Wales og Hertuginnen av Cornwall sitt første offisielle besøk i Norge. Deres Majesteter Kong Harald og Dronning Sonja er vertskap for besøket, som går over tre dager.</p>
<p xml:lang="mrj">20.03.2012</p>
<p>Prinsen og Hertuginnen besøker både Norge, Sverige og Danmark som et ledd i markeringen av Hennes Majestet Dronning Elisabeths diamantjubileum. Dronningens 60 år på den britiske tronen markeres med en rekke begivenheter i år, og hovedfeiringen finner sted i Storbritannia i begynnelsen av juni.</p>
<p type="title" xml:lang="dan">Kransnedleggelse</p>
<p>En seremoni ved Nasjonalmonumentet på Akershus festning innledet det offisielle programmet. Kong Harald og Prins Charles inspiserte æresgarden, før Prinsen av Wales la ned krans på monumentet til minne over nordmenn som falt under 2. verdenskrig. Etter seremonien ledsaget Kong Harald Prinsen til Statsministerens kontor, der Prins Charles møtte med Statsminister Jens Stoltenberg.</p>
<p type="title" xml:lang="nno">Møtte ungdom fra Utøya</p>
<p>Prins Charles og Hertuginne Camilla har uttalt at de særlig så fram til å møte ungdomsledere, og i ettermiddag reiste det kongelige følget til Nobel fredssenter der representanter for flere norske ungdomsorganisasjoner var samlet.</p>
<p>AUFs leder, Eskil Pedersen ønsket velkommen til møtets første del, der Kongeparet, Prinsen og Hertuginnen hadde samtaler med ungdom som overlevde tragedien på Utøya 22. juli. De fikk møte unge fast bestemt å gå videre i livene sine.</p>
<p>Under andre del av møtet deltok ungdomsrepresentanter fra syv politiske partier representert på Stortinget, i tillegg til fire ungdomsorganisasjoner. Ungdomsengasjement var tema for diskusjonene: Hvordan engasjere ungdom – lokalt, nasjonalt og internasjonalt? Dette er et tema Prinsen av Wales har engasjert seg spesielt i, balnt annet gjennom sine egne organisasjoner The Prince's Trust og The Prince's Youth Business International.</p>
<p>Møtet ble avsluttet med en minikonsert av komponist, sanger og gitarist Mikhael Paskalev i Nobels fredssenters hovedsal.</p>
<p type="title" xml:lang="nno">Offisiell middag</p>
<p>I kveld holdt Kongen og Dronningen middag for Prinsen og Hertuginnen på Det kongelige slott. Både Kronprinsparet, Prinsesse Märtha Louise og Prinsesse Astrid var til stede. I sin tale under middagen understreket Kongen de nære båndene mellom Storbritannia og Norge, og berømmet Dronning Elisabeths lange og distingverte innsats i tjeneste for sitt folk:</p>
<p xml:lang="eng"><em type="italic">Queen Elizabeths achievements as monarch are remarkable. Throughout her long reign she has served the British people with unfailing devotion, dignity and distinction. Hers has indeed been a lifetime of exceptional service. As monarch and head of state, she has inspired respect and admiration not only in Britain but all over the world. </em></p>
<p type="title">Videre til Bergen</p>
<p>I morgen reiser Kongeparet, Prins Charles og Hertuginne Camilla videre til Bergen, der et tett program er planlagt for de kongelige. Kong Harald og Prinsen av Wales vil besøke forskningsskipet M/V Brennholm og den britiske fregatten HMS Liverpool, mens Dronning Sonja og Hertuginnen av Cornwall besøker en naturbarnehage og Griegs hjem, Troldhaugen. Det blir også omvisning, konsert og mottakelse i Haakonshallen og en guidet tur på Bryggen.</p>
<p type="title" xml:lang="nno">Del denne artikkelen på Facebook eller Twitter</p>
<p>De kongelige møter ungdommer fra Utøya på Nobel fredssenter (Foto: Clarence House, 2012)</p>
<p>Relaterte lenker</p>
<list><p type="listitem" xml:lang="eng">Special visit from the United Kingdom: Speech (Tale)</p>
<p type="listitem">Besøkte Bergen (Nyhet)</p>
</list><list><p type="listitem" xml:lang="nno">Fotoalbum fra besøket</p>
<p type="listitem">Clarence House: The Scandinavia Tour Day One</p>
<p type="listitem">Det britiske kongehuset</p>
<p type="listitem" xml:lang="eng">The Prince of Wales.gov.uk</p>
</list></body></document>
