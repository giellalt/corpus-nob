<document xml:lang="nob" id="no_id"><header><title>Statsbesøk fra Island  - kongehuset.no</title><genre code="admin"/><author><unknown/></author><wordcount>783</wordcount><conversion_status type="standard"/><availability><license type="standard"/></availability><multilingual/><origFileName>http://www.kongehuset.no/nyhet.html?tid=152550</origFileName><parallel_text xml:lang="eng" location="nyhet.html_tid=152550.html"/><parallel_text xml:lang="sme" location="nyhet.html_tid=152550_sek=74887.html"/><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision$; </version></header><body><p>Hopp til hovedinnhold</p>
<p type="title">Statsbesøk fra Island</p>
<p>I dag kunne Hans Majestet Kongen ta i mot Hans Eksellense President Guðni Th. Jóhannesson og fru Eliza Reid på Slottsplassen. Islands presidentpar starter et tre dagers statsbesøk til Norge.</p>
<p xml:lang="mrj">21.03.2017</p>
<p>Både Hennes Majestet Dronningen og Kronprinsparet var til stede for å ønske det islandske presidentparet velkommen. Dette er det tredje besøket fra Island i Kong Haralds regjeringstid. Ólafur R. Grimsson besøkte Norge i 1997 og Vigdis Finnbogadóttir i 1992.</p>
<p>Besøket befester de gode forbindelsene mellom Island og Norge. Vår felles kulturarv og videreutvikling av samarbeidet innen kultur, utdanning, forskning og innovasjon vil stå sentralt de neste dagene.</p>
<p type="title" xml:lang="est">Velkomstseremoni</p>
<p>Den høytidelige seremonien på Slottsplassen er den tradisjonelle begynnelsen på alle statsbesøk til Norge. I dag var det norske og islandske flagg som omkranset plassen, og flaggene vaiet hele veien ned Slottsbakken og Karl Johans gate.</p>
<p>President Jóhannesson og fru Reid ble ledsaget til Slottsplassen av Hans Kongelige Høyhet Kronprins Haakon, der Kong Harald tok i mot.</p>
<p xml:lang="nno">Prinsesse Astrid, Kongeparet, Presidentparet og Kronprinsparet samlet til offisiell fotografering i Fugleværelset. Foto: Berit Roald, NTB scanpix</p>
<p>Hans Majestet Kongens Garde spilte Islands og Norges nasjonalsanger, før President Jóhannesson inspiserte et æreskompani, ledsaget av Hans Majestet Kongen. Deretter ble  Presidentparet presentert for representanter for det offisielle Norge. De tok seg også tid til å snakke representanter for det islandske miljøet i Norge, og med noen av barna som var møtt fram for å se seremonien.</p>
<p>Inne på Slottet ventet Prinsesse Astrid, fru Ferner og alle tok del i offisiell fotografering i Fugleværelset og etterfulgt av gaveoverrekkelse i Den hvite salong.</p>
<p type="title" xml:lang="dan">Kransnedleggelse</p>
<p>Etter velkomstseremonien ledsaget Kong Harald President Jóhannesson til Akershus festning, der Presidenten la ned krans ved Nasjonalmonumentet til minne om dem som falt under 2. verdenskrig. Dronning Sonja og fru Reid var også til stede under seremonien, der Presidenten også inspiserte et æreskompani fra Garden.</p>
<p>President Guðni Th. Jóhannesson legger ned krans ved Nasjonalmonumentet på Akershus festning. Foto: Sven Gj. Gjeruldsen, Det kongelige hoff.</p>
<p type="title" xml:lang="isl">Frankfurt 2019</p>
<p>Bokmessen i Frankfurt er verdens største markedsplass innenfor litteratur og media. Den arrangeres i oktober hvert år, og hvert år løftes ett land frem som hovedland. For 2019 er Norge valgt ut som hovedland, og vil få presentere vårt lands litteratur og kultur på messen som samler over 10 000 journalister, 7000 forlag og 300 000 besøkende.</p>
<p xml:lang="nno">NORLA fortalte om planene for bokmessen i Frankfurt i 2019. Foto: Berit Roald, NTB scanpix</p>
<p>NORLA - <em type="italic">Norwegian Literature abroad </em> - arbeider med eksport av norsk litteratur, og planlegger nå den norske deltakelsen i Frankfurt.  Islandske Halldór Gudmundsson er engasjert av NORLA  som prosjektleder fram mot Frankfurt. Han ledet satsningen da Island var hovedland i 2011 og har dermed unik kompetanse og erfaring. Sammen med NORLAs direktør Margit Walsø presenterte han i dag prosjektet for Kongeparet og Presidentparet. Vår litteraturinteresserte kronprinsesse tok også del i besøket.   </p>
<p type="title" xml:lang="nno">Foredrag og paneldebatt</p>
<p>Det islandske presidentparet har også vært på talerstolen i dag. Først ut var Eliza Reid. Ledsaget av Dronning Sonja, talte førstedamen på Universitetet i Oslo under et seminar om likestilling på arbeidsplassen. Innlegget " <em type="italic">I dare, I can, I will: The Challenges and victories of gender equality in the Icelandic workplac </em>e  " ble fulgt av en paneldebatt der fru Reid også deltok. </p>
<p>I ettermiddag var det President  Jóhannessons tur. Han holdt innlegg under den avsluttende delen av konferansen " <em type="italic">Global Challenges - Nordic Experiences </em> " i Universitetets aula. Både Kongeparet og fru Reid ledsaget Presidenten, og hørte talen hans med tittelen " <em type="italic">What Challenges? What opportunities? The future of the Nordic model </em> ".  </p>
<p type="title" xml:lang="smj">Gallamiddag</p>
<p>I kveld er det duket for gallamiddag på Det kongelige slott til ære for besøket fra Island. Både Kong Harald og President Jóhannesson vil tale under måltidet, som tilberedes med norske råvarer i Slottets kjøkken. Menyen offentliggjøres klokken 20.00, samtidig med at selskapet setter seg til bords.</p>
<p>President Guðni Jóhannesson og Dronning Sonja ankommer gallamiddagen, fulgt av Kong Harald og fru Eliza Reid, Kronprinsparet og Prinsesse Astrid, fru Ferner. Foto: Jon Eeg, NTB scanpix</p>
<p>Kronprinsparet og Prinsesse Astrid, fru Ferner er selvskrevne gjester, sammen med representanter for det offisielle Norge. Middagen samler gjester som gjennom kultur, politikk, forskning og utdanning eller handel på ulike måter har bånd til Island. Totalt er det dekket til 184 i Slottets store spisesal i kveld.</p>
<p type="title" xml:lang="nno">Del denne artikkelen på Facebook eller Twitter</p>
<p>Kong Haralds tale under gallamiddagen til ære for Islands president  Guðni Th. Jóhannesson og fru Eliza Reid. Klippet innledes med glimt fra prosesjonen inn gjennom Store festsal. Foto: NRK.</p>
<p>Relaterte lenker</p>
<list><p type="listitem" xml:lang="nno">Statsbesøk fra Island (Tale)</p>
<p type="listitem">Statsbesøk fra Island: Meny (Artikkel)</p>
<p type="listitem">Statsbesøk fra Island: Musikkprogram (Artikkel)</p>
<p type="listitem">Oppstartbedrifter og sagalitteratur (Nyhet)</p>
<p type="listitem">Avsluttet i Bergen (Nyhet)</p>
<p type="listitem">Statsbesøk (Seksjonstekst)</p>
<p type="listitem">Statsbesøk i Kong Haralds regjeringstid (Artikkel)</p>
</list><list><p type="listitem">Islands presidents offisielle nettsted</p>
</list></body></document>
