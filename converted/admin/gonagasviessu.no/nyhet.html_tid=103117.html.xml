<document xml:lang="nob" id="no_id">
  <header>
    <title>Norsk-finsk samarbeid  - kongehuset.no</title>
    <genre code="admin"/>
    <author>
      <unknown/>
    </author>
    <wordcount>559</wordcount>
    <conversion_status type="standard"/>
    <availability>
      <license type="standard"/>
    </availability>
    <multilingual/>
    <origFileName>http://www.kongehuset.no/nyhet.html?tid=103117</origFileName>
    <parallel_text xml:lang="eng" location="nyhet.html_tid=103137.html"/>
    <parallel_text xml:lang="sme" location="nyhet.html_tid=103163_sek=74887.html"/>
    <metadata>
      <uncomplete/>
    </metadata>
    <version>XSLtemplate $Revision: 150288 $; file-specific xsl  Revision; common.xsl  $Revision: 154948 $; </version>
  </header>
  <body>
    <p>Hopp til hovedinnhold</p>
    <p>kongehuset.no</p>
    <p type="title">Norsk-finsk samarbeid</p>
    <p>Styrket samarbeid mellom Finland og Norge står i sentrum for statsbesøket disse dagene. I morges ledsaget Hans Majestet Kongen President Sauli Niinistö til Litteraturhuset, der Presidenten holdt foredraget <span type="quote" xml:lang="eng">«In the same neighbourhood»</span>.</p>
    <p xml:lang="koi">11.10.2012</p>
    <p>Presidenten fokuserte særlig på potensialet for et enda nærere samarbeid i de finsk-norske nordområdene og i Arktis. Foredraget ble etterfulgt av en samtale mellom President Niinistö og Ulf Sverdrup, direktør ved Norsk Utenrikspolitisk Institutt (NUPI), og innspill fra salen.</p>
    <p>Arrangementet var et samarbeid mellom NUPI og den finske ambassaden.</p>
    <p type="title" xml:lang="fkv">Litteraturhuset</p>
    <p>Morgenens foredrag fant sted i Litteraturhuset i Oslo, og i etterkant fikk Dronning Sonja og fru Jenni Haukio en orientering om virksomheten av Monica Helvig. Huset åpnet i 2007, og er Europas største litteraturhus, med rom for et bredt spekter av aktiviteter. Her finnes både bokhandel og kafé, i tillegg til flere saler for foredrag og debatt. Over 250.000 besøker huset hvert år.</p>
    <p>Litteraturhuset ligger like ved Slottsparken, og med det fine høstværet kunne Dronningen og Presidentfruen spasere tilbake til Slottet gjennom parken.</p>
    <p type="title" xml:lang="nno">Møte med næringslivet</p>
    <p>Etter foredraget ledsaget Kong Harald Presidenten til et møte om norsk-finsk næringssamarbeid i lokalene til Næringslivets Hovedorganisasjon. Lederne for en rekke større selskaper var til stede, og samtalen kretset om tema som</p>
    <list>
      <p type="listitem" xml:lang="nno">bærekraftige bygg og bærekraftighet som konkurransefortrinn</p>
      <p type="listitem">finsk-norsk samarbeid innen forsvar og andre høyteknologiske sektorer</p>
      <p type="listitem">samarbeid og forvaltning av ressurser i Arktis</p>
      <p type="listitem">felles framstøt på det russiske markedet</p>
    </list>
    <p>Etter en offisiell lunsj i Regjeringens representasjonsbolig, der både Kongeparet, Presidentparet og Kronprinsparet var Regjeringens gjester, sto Rommen skole og kultursenter på programmet.</p>
    <p type="title" xml:lang="deu">Rommen</p>
    <p>Rommen skole og kultursenter ble åpnet av Kronprinsessen i 2010. Rommen ligger på Stovner i Oslo - en bydel med stort kulturelt mangfold. Et stort flertall av elevene på skolen har minoritetsspråklig bakgrunn, med hele 55 ulike nasjoner representert</p>
    <p>Rommen skole regnes som en foregangsskole for arbeid med integrering og mangfold, og Kongeparet og Presidentparet fikk møte både lærere og elever gjennom orienteringer og kulturinnslag.</p>
    <p>Rommen Skole og Kultursenter er både et aktivitetssenter for elevene og en møteplass for foreldrene deres og resten av lokalbefolkningen. Her finnes både bibliotek, flerbruks-idrettshall og kulturscene.</p>
    <p type="title">Mottakelse</p>
    <p>I kveld er Kongeparet og Kronprinsparet President Sauli Niinistös og fru Jenni Haukios gjester under en mottakelse i Operaen.</p>
    <p>I morgen reiser Presidenten og fru Haukio til Tromsø der siste del av statsbesøket finner sted. Kronprins Haakon vi ledsage Presidentparet under programmet i Tromsø.</p>
    <p type="title" xml:lang="nno">Del denne artikkelen på Facebook eller Twitter</p>
    <p>Kongeparet og det finske presidentparet besøkte Rommen Skole og Kultursenter under statsbesøkets andre dag (Foto: Det kongelige hoff)</p>
    <p xml:lang="nno">Fakta</p>
    <p xml:lang="nno">
      <em type="italic">Fakta om Finland </em>
    </p>
    <p>Hovedstad: Helsingfors (Helsinki) Største byer: Helsingfors, Tammerfors og Åbo</p>
    <p>Størrelse: 338 000 km² Befolkning 2012: ca 5,3 millioner Offisielle språk: Finsk, svensk og (i enkelte kommuner) samisk</p>
    <p xml:lang="smn">Styresett: Republikk Statsoverhode 2012: President Sauli Niinistö</p>
    <p>Diplomatiske forbindelser mellom Norge og Finland ble opprettet 6. april 1918 etter at finnene erklærte sin selvstendighet fra Russland 6. desember 1917.</p>
    <p>Forholdet mellom Finland og Norge er meget godt, med nær kontakt på de fleste områder innen politikk, forsvar, kultur og næringsliv. Deres Majesteter Kongen og Dronningen var på statsbesøk til Finland i 2007.</p>
    <p>I 2010 var Finland Norges 11. viktigste importland og 13. viktigste eksportland, og handelen mellom våre to land er økende. I dag er om lag 220 norskeide bedrifter etablert i Finland.</p>
    <p>Kilde: UD</p>
    <p>Relaterte lenker</p>
    <list>
      <p type="listitem">Statsbesøk fra Finland (Nyhet)</p>
      <p type="listitem">Statsbesøket til Tromsø (Nyhet)</p>
    </list>
    <list>
      <p type="listitem">Litteraturhuset i Oslo</p>
    </list>
  </body>
</document>
