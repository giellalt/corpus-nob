<document xml:lang="nob" id="no_id"><header><title>Tildelinger fra Fondet 2010  - kongehuset.no</title><genre code="admin"/><author><unknown/></author><wordcount>389</wordcount><conversion_status type="standard"/><availability><license type="standard"/></availability><multilingual/><origFileName>http://www.kongehuset.no/nyhet.html?tid=86725</origFileName><parallel_text xml:lang="eng" location="nyhet.html_tid=86768.html"/><parallel_text xml:lang="sme" location="nyhet.html_tid=87502_sek=74887.html"/><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision: 154948 $; </version></header><body><p>Hopp til hovedinnhold</p>
<p type="title">Tildelinger fra Fondet 2010</p>
<p xml:lang="nno">Styret i Kronprinsparets Humanitære Fond har i år vedtatt å støtte prosjektet Ungt entreprenørskap  et fellesprosjekt mellom Strømmestiftelsen og Misjonsalliansen.</p>
<p xml:lang="vep">12.08.2010</p>
<p>Fondets tildeling går direkte til ungdomsprosjektene Shonglap ved Strømmestiftelsen og Jóvenes emprendedores ved Misjonsalliansen.</p>
<p>Tildelingen vil finne sted mandag 30. august i forbindelse med et fagseminar om mikrokreditt og ungt entreprenørskap på Universitetet i Agder i Kristiansand.</p>
<p type="title" xml:lang="nno">Samarbeidsprosjekt om ungt entreprenørskap</p>
<p>1 milliard mennesker i verden er ungdom mellom 15 og 23 år. Storparten av verdens bistandsprosjekter fokuserer på barn eller familier, men få satser på ungdom.</p>
<p>Fondets tildeling for 2010 går derfor direkte til ungdomsprosjektene Shonglap i Bangladesh og til Jóvenes emprendedores i Ecuador. I fellesskap har Strømmestiftelsen og Misjonsalliansen samarbeidet for å utveksle erfaringer om hvordan hjelpe ungdom i fattige land med egen næringsvirksomhet.</p>
<p>Tildelingen fra Kronprinsparets Humanitære Fond er på 300 000 kroner til hvert av prosjektene. Det er tiende år på rad det deles ut midler fra fondet.</p>
<p type="title" xml:lang="nno">Shonglap</p>
<p>Strømmestiftelsen Shonglap-program i Bangladesh er en ettårig utdanning for ugifte jenter mellom 11 og 19 år som har gått glipp av skolen på grunn av fattigdom. Shonglap betyr dialog på bengali.</p>
<p>Målet er å gjøre jentene stolte og selvstendige og gi dem kunnskap om egne rettigheter og mulighet til å tjene egne penger. Slik kan de unngå for tidlig ekteskap, tvangsprostitusjon, overgrep og utnytting. Etter å ha vært gjennom hele kurset, får de eldste jentene mulighet til å få lån og starte næringsvirksomhet.</p>
<p>Så langt har 40.000 jenter fullført programmet.</p>
<p type="title" xml:lang="spa">Jóvenes emprendedores</p>
<p>Jóvenes emprendedores betyr unge gründere og er et nytt prosjekt som kombinerer lån og opplæring til ungdom mellom 17 og 23 år i zonas marginales i Guayaquil i Ecuador. Målet er at ungdom skal få sitt eget levebrød for dermed å redusere den finansielle byrden for deres foreldre og aller viktigst for at de unge tidlig lærer seg å jobbe. Det reduserer sosiale problemer og gir de unge økt selvtillit.</p>
<p>Prosjektet består av opplæring hvor deltakerne får hjelp til å identifisere sine gründeregenskaper samt kursing i hva som kreves for å lykkes som gründer. De av de unge som kan vise til gode forretningsideer, får lån til å starte egen næringsvirksomhet.</p>
<p type="title" xml:lang="nno">Del denne artikkelen på Facebook eller Twitter</p>
<p>Relaterte lenker</p>
<list><p type="listitem" xml:lang="dan">Kronprinsparets Fond (Artikkel)</p>
</list><list><p type="listitem" xml:lang="fin">Misjonsalliansen</p>
<p type="listitem" xml:lang="dan">Strømmestiftelsen om Shonglap</p>
<p type="listitem">Foto til bruk for pressen er tilgjengelige herfra</p>
</list></body></document>