<document xml:lang="nob" id="no_id"><header><title>Til åstedet for siste statsråd  - kongehuset.no</title><genre code="admin"/><author><unknown/></author><wordcount>507</wordcount><conversion_status type="standard"/><availability><license type="standard"/></availability><multilingual/><origFileName>http://www.kongehuset.no/nyhet.html?tid=128183</origFileName><parallel_text xml:lang="sme" location="nyhet.html_tid=128183_sek=74887.html"/><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision: 154948 $; </version></header><body><p>Hopp til hovedinnhold</p>
<p type="title">Til åstedet for siste statsråd</p>
<p>H.K.H. Kronprinsen fortsetter sin reise i historien, til Tromsø og bispegården der det siste statsrådet ble holdt før Kong Haakon og Kronprins Olav måtte forlate landet, 7. juni 1940.</p>
<p xml:lang="vep">06.06.2015</p>
<p>Om morgenen den 7. juni 1940 forlot Kongen og Kronprinsen Trangenhytta i Balsfjord, der de hadde hatt tilhold siden 2. mai. På bispegården i Tromsø kom de sammen med Regjeringen til et siste statsråd på norsk grunn i overskuelig framtid.</p>
<p>Det hadde vært lange diskusjoner, men den tunge beslutningen var tatt. Den militære kampen i Norge måtte oppgis, og begge måtte forlate Norge sammen med Regjeringen og føre kampen videre fra England. Det var viktig at verken Konge eller Kronprins eller den norske regjeringen falt i tyske hender.</p>
<p>" <em type="italic">Forfærdelig tungt, men haaper det må vise sig å være rigtig valgt </em>", skrev Kong Haakon i bønneboken sin. </p>
<p type="title">I eksil</p>
<p>Om kvelden gikk de om bord i et lite fartøy som tok dem ut til den ventende engelske krysseren <em type="italic">Devonshire. </em>Kong Haakons siste innføring i dagboken den kvelden lyder: </p>
<p xml:lang="nno"><em type="italic">Kl. 20. Lettede og saa Norge for sidste gang. </em></p>
<p>I juli, etablert med eksilregjeringen i London, talte Kong Haakon <span type="quote">"Til norske kvinner og menn"</span> over radio gjennom BBC:</p>
<p><em type="italic">Jeg håper og tror at alle forstår den overvinnelse, det var for mig å ta bestemmelsen; å forlate landet, hvor jeg i 35 år har levet sammen med folket og hvor jeg har levet lykkelig. Nettopp nu, når det norske folk har det ondt og det krymper sig under undertrykkerens hæl, hadde jeg helst villet bli i landet og delt også disse jerntunge tider med mitt folk. </em></p>
<p><em type="italic">Det er imidlertid mitt inderlige håp, at det norske folk vil forstå de beveggrunner, som fikk mig til å velge ett nytt opholdssted, hvorfra vi kan fortsette å arbeide for vårt lands frigjørelse. </em></p>
<p>(Hele talen er tilgjengelig - også som lydfil - via peker til høyre.)</p>
<p type="title">Markering i dag</p>
<p>Kronprins Haakon deltar på folkemøte i Storsteinnes i dag, før han besøker Malangstun eldresenter i Mestervik. Der han får samtale med flere beboere som husker krigen godt.</p>
<p>Til slutt går turen til bispegården i Tromsø, der det siste statsrådet ble holdt. Bispegården har gjennomgått omfattende restaurering, og er i stor grad tilbakeført med sin opprinnelige innredning.</p>
<p type="title">Men fem år etter...</p>
<p>I morgen, søndag 7. juni, er det ikke bare 75 år siden Kong Haakon og Kronprins Olav måtte forlate landet. Det er også på dagen 70 år siden Kong Haakon vendte tilbake til Norge, i følge med Kronprinsesse Märtha, Prins Harald, Prinsesse Astrid og Prinsesse Ragnhild.</p>
<p>Dette markeres på Rådhusplassen i Oslo, ikke langt fra stedet hvor Kong Haakon steg i land. Med noen få unntak, vil alle Kong Olavs etterkommere være til stede ved markeringen, der Olav Oruds statue av Kong Olav - <em type="italic">Mann og bauta </em>- vil bli avduket. </p>
<p type="title" xml:lang="nno">Del denne artikkelen på Facebook eller Twitter</p>
<p>Relaterte lenker</p>
<list><p type="listitem">2. verdenskrig (Fotoalbum)</p>
<p type="listitem">På historisk grunn (Nyhet)</p>
<p type="listitem">De alliertes første seier (Nyhet)</p>
<p type="listitem" xml:lang="est">Krigsårene 1940-1945 (Artikkel)</p>
<p type="listitem">Tale til norske kvinner og menn, fra London, juni 1940 (Tale)</p>
</list></body></document>