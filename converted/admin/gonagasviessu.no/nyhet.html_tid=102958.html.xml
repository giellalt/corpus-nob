<document xml:lang="nob" id="no_id"><header><title>Prinsesse Ragnhild bisatt  - kongehuset.no</title><genre code="admin"/><author><unknown/></author><wordcount>260</wordcount><conversion_status type="standard"/><availability><license type="standard"/></availability><multilingual/><origFileName>http://www.kongehuset.no/nyhet.html?tid=102958</origFileName><parallel_text xml:lang="eng" location="nyhet.html_tid=102959.html"/><parallel_text xml:lang="sme" location="nyhet.html_tid=102979_sek=74887.html"/><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision$; </version></header><body><p>Hopp til hovedinnhold</p>
<p type="title">Prinsesse Ragnhild bisatt</p>
<p>Prinsesse Ragnhild, fru Lorentzen ble bisatt fra Slottskapellet fredag. Prinsessen sovnet inn i sitt hjem i Rio de Janeiro i Brasil 16. september og ble 82 år gammel.</p>
<p xml:lang="koi">28.09.2012</p>
<p>DD.MM. Kongen og Dronningen, DD.KK.HH. Kronprinsen og Kronprinsessen, Prinsesse Astrid, fru Ferner og Prinsesse Märtha Louise var til stede i bisettelsen.</p>
<p>H.K.H. Kronprinsesse Victoria representerte det svenske Kongehuset, og det offisielle Norge var representert ved stortingspresident Dag Terje Andersen, statsminister Jens Stoltenberg, høyesterettsdommer Toril Marie Øie, fylkesmann Valgerd Svarstad Haugland, Oslo-ordfører Fabian Stang og forsvarssjef Harald Sunde.</p>
<p type="title">Bisettelse og mottakelse</p>
<p>Oppe ved koret i Slottskapellet stod Prinsessens båre på en katafalk, drapert i det norske flagget. Kapellet var fylt av blomster og kranser fra familie og venner.</p>
<p>Haakon Lorentzen holdt minnetale over sin mor under bisettelsen. Biskop Ole Christian Kvarme forrettet i bisettelsen sammen med domprost Olav Dag Hauge.</p>
<p>Kongeparet var deretter vertskap for en mottakelse på Det kongelige slott.</p>
<p type="title">Asker kirke</p>
<p>Kortesjen med båren og den nærmeste familien forlot Slottet via hovedporten klokken 14.30.</p>
<p>Prinsesse Ragnhild, fru Lorentzen ble stedt til hvile ved Asker kirke. Til stede ved jordfestelsen var kun nær familie.</p>
<p type="title" xml:lang="rmu">Båremottak</p>
<p>Lørdag kveld var Kong Harald og Prinsesse Astrid, fru Ferner på Gardermoen for å ta i mot båren med deres søster. Prinsessens ektemann Erling Lorentzen og to av deres tre barn var også der.</p>
<p>Prinsessen ble født 9. juni 1930 på Det kongelige slott i Oslo og var eldste barn til Kong Olav og Kronprinsesse Märtha.</p>
<p type="title" xml:lang="nno">Del denne artikkelen på Facebook eller Twitter</p>
<p>Relaterte lenker</p>
<list><p type="listitem">Prinsesse Ragnhild, fru Lorentzen (Artikkel)</p>
</list></body></document>
