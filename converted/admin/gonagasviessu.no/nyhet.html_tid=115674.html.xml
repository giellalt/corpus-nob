<document xml:lang="nob" id="no_id"><header><title>Abelprisen 2013  - kongehuset.no</title><genre code="admin"/><author><unknown/></author><wordcount>231</wordcount><conversion_status type="standard"/><availability><license type="standard"/></availability><multilingual/><origFileName>http://www.kongehuset.no/nyhet.html?tid=115674</origFileName><parallel_text xml:lang="eng" location="nyhet.html_tid=115674.html"/><parallel_text xml:lang="sme" location="nyhet.html_tid=115674_sek=74887.html"/><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision: 154948 $; </version></header><body><p>Hopp til hovedinnhold</p>
<p type="title">Abelprisen 2013</p>
<p>I dag overrakte Hans Majestet Kong Harald den prestisjetunge Abelprisen til den belgiske matematikeren Pierre Deligne. Deligne mottar prisen for sitt meget betydningsfulle bidrag til algebraisk geometri.</p>
<p xml:lang="vep">21.05.2013</p>
<p>Abelprisen deles ut for 11. gang i år, og tradisjonen tro ble overrekkelsesseremonien holdt i Universitetets Aula i Oslo. Prisen er på 6 millioner kroner og deles ut av Det Norske Videnskaps-Akademi.</p>
<p>Pierre Deligne mottar prisen for sitt meget betydningsfulle bidrag til algebraisk geometri, og for disse bidragenes gjennomgripende innflytelse på tallteori, representasjonsteori og relaterte felt.</p>
<p>Abelkomiteen uttaler: "Delignes kraftfulle begreper, ideer, resultater og metoder vil fortsette å ha stor betydning for utviklingen av algebraisk geometri og for matematikken generelt."</p>
<p>I formiddag tok Kongen i mot prisvinneren i audiens på Slottet.</p>
<p type="title">Abelbanketten</p>
<p>I kveld holdes det bankett på Akershus Slott til ære for Pierre Deligne. Kongen vil være til stede under middagen, og det er kunnskapsminister Kristin Halvorsen som er vert.</p>
<p>I morgen vil Abelprisvinneren holde sin prisforelesning på Universitetet i Oslo. Han vil også være æresgjest når Anne-Mari Jensen mottar Holmboeprisen på Oslo katedralskole.</p>
<p type="title">Om Abelprisen</p>
<p>Abelprisen er oppkalt etter den norske matematikeren Niels Henrik Abel som i løpet av sitt korte liv utviklet flere teorier som skulle bli helt avgjørende for utviklingen av faget.</p>
<p>Abel døde av tuberkulose i 1829, før han hadde fylt 27 år.</p>
<p type="title" xml:lang="nno">Del denne artikkelen på Facebook eller Twitter</p>
<p>Relaterte lenker</p>
<list><p type="listitem" xml:lang="nno">Abelprisen.no</p>
</list></body></document>