<document xml:lang="nob" id="no_id"><header><title>Kronprinsparets Fond  - kongehuset.no</title><genre code="admin"/><author><unknown/></author><wordcount>514</wordcount><conversion_status type="standard"/><availability><license type="standard"/></availability><multilingual/><origFileName>http://www.kongehuset.no/artikkel.html?tid=27674</origFileName><parallel_text xml:lang="sme" location="artikkel.html_tid=76456_sek=76434.html"/><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision$; </version></header><body><p>Hopp til hovedinnhold</p>
<p type="title" xml:lang="dan">Kronprinsparets Fond</p>
<p>Kronprinsparets Fond ønsker å sette søkelys på ungdomstiden og fange opp unge mennesker som av ulike årsaker risikerer å bli stående på utsiden av fellesskapet.</p>
<p>Noen unge mangler sosial kontakt og trygge voksenpersoner. Andre mangler motivasjon og dropper ut av skolen. Roten til det å falle utenfor ligger i manglende følelse av tilhørighet. Det handler ikke nødvendigvis om noen å være sammen med, men om å finne beslektede sjeler.</p>
<p>Det å bli sett er grunnlaget for å våge å være synlig. Som alle andre trenger ungdom å bli sett, bli anerkjent for sine ressurser og oppleve å være del av noe. Unge trenger hjelp til å finne frem til alt det de er gode til, definere sin fremtidsdrøm og skape sitt eget liv.</p>
<p>Fondet erklærer: Vi ønsker oss et Norge bestående av mennesker som er trygge på at de er gode nok som de er – mennesker med mot til å løfte frem andre, fordi de engang selv opplevde å bli sett. Ungdom er den viktigste ressursen vi har. Vi trenger deres mot, kreativitet og fremtidshåp for å løse de store og komplekse utfordringene verden står overfor. Vår oppgave er å legge til rette for at hver enkelt ungdom skal kunne ta ut sitt potensiale.</p>
<p type="title">Samarbeid med utvalgte prosjekter</p>
<p>Kronprinsparets Fond bidrar inn mot utvalgte prosjekter med ambisjon om å gi unge nye arenaer å lykkes på. Disse initiativene løfter frem talentet og gnisten hos hver enkelt ungdom gjennom å tilby tilhørighet og fellesskap.</p>
<p>Fondet vil være en aktiv og langsiktig partner. Gjennom samarbeid med dedikerte partnere, er målet at prosjektene får muligheten til å skalere og utvikle seg. Fondet skal bidra til at det arbeidet de gjør blir enda mer synlig i offentligheten, slik at flere kan se verdien av dem, bli inspirert og selv gjøre en innsats.</p>
<p type="title">Prosjekter der fondet bidrar</p>
<p>Etter en prosess der 100 ungdomsprosjekt ble gjennomgått, ble fire prosjekter plukket ut for et treårig samarbeid.</p>
<p>Fondets prosjekter for inneværende periode er:</p>
<list><p type="listitem" xml:lang="rmf">Vibro</p>
<p type="listitem" xml:lang="nno">Ung Invest AIB</p>
<p type="listitem" xml:lang="dan">Trivselsleder</p>
<p type="listitem" xml:lang="dan">Lærervikaren</p>
</list><p>Tidligere har fondet også bidratt til Pøbelprosjektet, Kjør for Livet og GatekunstAkademiet. Les mer om prosjektene på fondets egne sider eller hos prosjektene selv.</p>
<p type="title">Økonomi og samarbeidspartnere</p>
<p>Fondets økonomiske base har vært de to gavene (kr.1,- fra hver av landets innbyggere) som ble gitt av Regjeringen - først ved etableringen 25. august 2001 og så igjen til femårsjubileet 25. august 2006.</p>
<p>I tillegg støtter samarbeidspartnere i norsk næringsliv fondet økonomisk eller gjennom innsats pro bono.</p>
<p type="title">Organisering</p>
<p>Fondet ledes av et styre, der Eivind Reiten er styreleder. Kronprins Haakon og Kronprinsesse Mette-Marit er medlemmer av styret. Irene Lystrup er fondets daglige leder.</p>
<p>Styret støttes av et fagpanel i utvelgelsen av prosjekter.</p>
<p>For mer informasjon, se fondets egne sider.</p>
<p xml:lang="koi">28.09.2016</p>
<p type="title" xml:lang="nno">Del denne artikkelen på Facebook eller Twitter</p>
<p>Film om Kronprinsparets Fond, der Kronprins Haakon og Kronprinsesse Mette-Marit forteller om sitt engasjement. Filmen er laget av TRY i samarbeid med Pål Laukli/ Foto: Tinagent og Rolf Pedersen/Encore Film.</p>
<p>Vedlegg</p>
<list><p type="listitem" xml:lang="dan">Kronprinsparets Fond: Brosjyre</p>
<p type="listitem" xml:lang="eng">The Foundation: Brochure</p>
</list><p>Relaterte lenker</p>
<list><p type="listitem">Tildelinger 2001- 2010 (Artikkel)</p>
</list><list><p type="listitem">Fondets egne nettsider</p>
<p type="listitem" xml:lang="rmf">Vibro</p>
<p type="listitem" xml:lang="nno">Ung Invest AIB</p>
<p type="listitem" xml:lang="dan">Trivselsleder</p>
<p type="listitem" xml:lang="dan">Lærervikaren</p>
</list></body></document>
