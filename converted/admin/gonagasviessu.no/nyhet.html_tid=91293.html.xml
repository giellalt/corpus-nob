<document xml:lang="nob" id="no_id">
  <header>
    <title>Statsbesøk til Slovenia  - kongehuset.no</title>
    <genre code="admin"/>
    <author>
      <unknown/>
    </author>
    <wordcount>709</wordcount>
    <conversion_status type="standard"/>
    <availability>
      <license type="standard"/>
    </availability>
    <multilingual/>
    <origFileName>http://www.kongehuset.no/nyhet.html?tid=91293</origFileName>
    <parallel_text xml:lang="eng" location="nyhet.html_tid=91358.html"/>
    <parallel_text xml:lang="sme" location="nyhet.html_tid=91366_sek=74887.html"/>
    <metadata>
      <uncomplete/>
    </metadata>
    <version>XSLtemplate $Revision: 150288 $; file-specific xsl  Revision; common.xsl  $Revision: 154948 $; </version>
  </header>
  <body>
    <p>Hopp til hovedinnhold</p>
    <p>kongehuset.no</p>
    <p type="title" xml:lang="nno">Statsbesøk til Slovenia</p>
    <p>Deres Majesteter Kongen og Dronningen innledet sitt statsbesøk til Slovenia i dag. Kongeparet ble ønsket velkommen av President Danilo Türk og fru Barbara Miklič Türk ved Brdo Castle utenfor Ljubljana.</p>
    <p xml:lang="koi">09.05.2011</p>
    <p>Det har vært gode diplomatiske relasjoner mellom våre land siden Norge anerkjente den nye staten i januar 1992. Dette er det første statsbesøket fra Norge til Slovenia, og Kongeparet reiser i spissen for en stor delegasjon med representanter for norske myndigheter og næringsliv.</p>
    <p type="title" xml:lang="est">Velkomstseremoni</p>
    <p>Besøket startet med en høytidelig velkomstseremoni ved Brdo Castle. Slottet fra 1510 ligger om lag 30 kilometer utenfor hovedstaden Ljubljana, og Slovenia legger ofte viktige diplomatiske møter og representasjon hit.</p>
    <p>Etter seremonien fortsatte Kongeparet og Presidentparet inn i Brdo Castle for samtaler. Det ble også utvekslet gaver og ordener.</p>
    <p type="title" xml:lang="nno">Møter</p>
    <p>Etter velkomstseremonien, ble det avholdt plenumsmøte mellom den norske og den slovenske delegasjonen. Kong Harald og President Türk ledet samtalen mellom delegasjonene, og overvar senere signeringen av to avtaler om anvendelsen av midler fra Norway Grants og EEA Grants fram mot 2014 (se faktaboks).</p>
    <p>I løpet av dagen hadde Kongen også møter med Slovenias parlamentspresident, dr Pavel Gantar og statsminister Borut Pahor.</p>
    <p type="title" xml:lang="vep">Plečnik House</p>
    <p>Dronning Sonja besøkte Plečnik House, som er en separat del av Ljubljanas arkitekturmuseum. Huset er oppkalt etter arkitekten Joe Plečnik (1872 – 1957) som bodde og arbeidet her store deler av sitt liv. I tillegg til selve huset, er utstyr og eiendeler, modeller, bilder og korrespondanse utstilt her.</p>
    <p>Plečnik arbeidet både i Wien og Praha, men det er i fødebyen Ljubljana han satte sterkest spor etter seg. Arbeidene hans her inkluderte både byutvikling i form av broer og sluser, strandpromenader, parker og torg – og monumentale bygg som St. Francis kirke og universitetsbiblioteket.</p>
    <p type="title" xml:lang="est">Byvandring i Ljubljana</p>
    <p>Kongen og Dronningen fikk se nærmere på Ljubljana i ettermiddag. Først besøkte Kongeparet rådhuset, der de møtte ordfører Zoran Janković og Mija Janković. Rådhuset ligger midt i gamlebyen, og benyttes også til konserter. Flere norske musikere har opptrådt her de senere årene.</p>
    <p>Kong Harald og Dronning Sonja fikk se flere av de viktigste stedene i Ljubljanas historiske sentrum, slik som St. Nicholaskatedralen, det sentrale markedet og Preeren Square, oppkalt etter den slovenske nasjonalpoeten, France Preeren.</p>
    <p>Arven etter arkitekten Joe Plečnik var tydelige, som ved Triple Bridge – et av byens landemerker. En trebro på dette stedet er omtalt så langt tilbake som i 1280, og senere har det vært broer her. Med utgangspunkt i broen fra 1842, tegnet Plečnik en trippelbro ved å legge til broer for fotgjengere på begge sider. Etter at området ble bilfritt i 2008, har alle tre broene vært fotgjengerbroer.</p>
    <p>Det var dr. Peter Krečič som viste Kongeparet omkring. Dr. Krečič er kunsthistoriker og har særlig interesse for arkitektur og for arbeidene til Joe Plečnik i særdeleshet.</p>
    <p type="title" xml:lang="smj">Gallamiddag</p>
    <p>I kveld er Kongen og Dronningen Presidentparets gjester ved en offisiell gallamiddag på Brdo Castle.</p>
    <p>Kong Haralds tale til Presidenten er tilgengelig via pekeren til høyre.</p>
    <p type="title" xml:lang="nno">Del denne artikkelen på Facebook eller Twitter</p>
    <p xml:lang="nno">Fakta</p>
    <p xml:lang="nno">
      <em type="italic">Fakta om Republikken Slovenia </em>
    </p>
    <p>Hovedstad: Ljubljana Største byer: Ljubljana, Maribor og Koper.</p>
    <p>Størrelse: 20 273 km² Befolkning 2011: Litt over 2 millioner Offisielt språk: Slovensk, men med italiensk og ungarsk som tillegg i enkelte grensekommuner.</p>
    <p xml:lang="eng">Styresett: Republikk Statsoverhode 2011: President Danilo Türk</p>
    <p>Det har vært diplomatiske forbindelser mellom Slovenia og Norge siden 1992, og forholdet er svært godt. Kongeparets besøk i mai 2011 er det første statsbesøket fra Norge til Slovenia. Tidligere president Milan Kučan besøkte Norge i 1997, og ble da tatt i mot av Kong Harald i audiens. Kilde: UD</p>
    <p xml:lang="nno">Fakta</p>
    <p xml:lang="nno">
      <em type="italic">Fakta om Norway Grants / EEA Grants </em>
    </p>
    <p>Dette et program der EFTA-landene, samlet eller enkeltvis, går inn og støtter prosjekter som kan redusere økonomiske og sosiale forskjeller innenfor EØS-området. Samtidig styrkes forholdet mellom giverlandene og de 15 landene i Sentral- og Sør-Europa som mottar støtte.</p>
    <p>For perioden 2009 – 2014 finnes det 32 programområder å søke støtte innenfor. Hva som skal prioriteres, avtales med det enkelte land i form av såkalte Memoranda of understandig.</p>
    <p>Norge prioriterer støtte til prosjekter innenfor</p>
    <list>
      <p type="listitem" xml:lang="dan">Miljø og klima</p>
      <p type="listitem">Arbeidsforhold</p>
      <p type="listitem">Forskning og utdanning</p>
      <p type="listitem" xml:lang="dan">Helse</p>
      <p type="listitem">Likestilling</p>
      <p type="listitem" xml:lang="fin">Rettsvesen</p>
    </list>
    <p>Relaterte lenker</p>
    <list>
      <p type="listitem" xml:lang="nno">Statsbesøk til Slovenia: Tale under gallamiddagen (Tale)</p>
      <p type="listitem">Statsbesøk (Seksjonstekst)</p>
      <p type="listitem">Åpnet seminar i Ljubljana (Nyhet)</p>
    </list>
    <list>
      <p type="listitem">Nærmere om Norway Grants</p>
      <p type="listitem" xml:lang="vep">Plečnik House</p>
      <p type="listitem">Se fotoalbum fra besøket til Slovenia</p>
    </list>
  </body>
</document>
