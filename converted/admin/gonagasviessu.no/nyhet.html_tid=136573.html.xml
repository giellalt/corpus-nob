<document xml:lang="nob" id="no_id">
  <header>
    <title>Startet Jubileumsreisen i Tromsø  - kongehuset.no</title>
    <genre code="admin"/>
    <author>
      <unknown/>
    </author>
    <wordcount>539</wordcount>
    <conversion_status type="standard"/>
    <availability>
      <license type="standard"/>
    </availability>
    <multilingual/>
    <origFileName>http://www.kongehuset.no/nyhet.html?tid=136573</origFileName>
    <parallel_text xml:lang="sme" location="nyhet.html_tid=136573_sek=74887.html"/>
    <metadata>
      <uncomplete/>
    </metadata>
    <version>XSLtemplate $Revision: 150288 $; file-specific xsl  Revision; common.xsl  $Revision: 154948 $; </version>
  </header>
  <body>
    <p>Hopp til hovedinnhold</p>
    <p>kongehuset.no</p>
    <p type="title">Startet Jubileumsreisen i Tromsø</p>
    <p>I dag gikk startskuddet for Deres Majesteter Kongen og Dronningens ti dager lange jubileumsreise langs Norges kyst. Et feststemt Tromsø var første stopp.</p>
    <p xml:lang="koi">18.06.2016</p>
    <p>Kongeparets jubileumsreise varer fra 18. til 29. juni, og Kongeskipet vil ankre opp ved Tromsø, Bodø, Trondheim, Bergen, Stavanger og Kristiansand. Alle steder blir det både hagefest og folkefest, og i Trondheim blir det i tillegg festgudstjeneste i Nidarosdomen - på dagen 25 år siden Kongeparet ble signet der 23. juni 1991.</p>
    <p>Kongeparet ankom <span type="quote">"Nordens Paris"</span> i går, og i dag startet Jubileumsreisen for alvor.</p>
    <p type="title">Hagefest i Tromsø</p>
    <p>Kongen og Dronningen holder hagefest i alle de seks byene. I dag kunne Kong Harald ønske velkommen til hagefest ved festningen Skansen, der 300 inviterte gjester fra hele fylket var samlet. Kongen mintes både fisketurer, fjellturer, NM i skiskyting og andre gode minner Kongefamilien har fra Tromsø de siste 25 årene.</p>
    <p><em type="italic">- Som dere kanskje har merket gjennom årene, er vi veldig glade i Nord-Norge – og finner stadig nye påskudd til å besøke våre nordligste fylker. Derfor er det helt naturlig for oss å starte reisen her i Tromsø. Vi synes vi plaget Finnmark nok i fjor, ved å dra hele familien opp dit på opplevelsesreise midt i vår egen og andres sommerferie, </em>sa Kongen. </p>
    <p>Kong Harald reflekterte også over endringene som har skjedd i løpet av disse årene.</p>
    <p>
      <em type="italic">- Dronningen og jeg har blitt 25 år eldre, men det har heldigvis alle andre også. </em>
      <em type="italic">- Norge har blitt 25 år eldre. Det norske samfunnet er ikke det samme i dag som i 1991. Vi har andre utfordringer, vi har andre muligheter. Vi har vært gjennom oppgang og nedtur – flere ganger. Men gjennom det hele holder vi fast på noen verdier som står sterke i vår kultur, i våre lokalsamfunn, i våre hjerter. </em>
    </p>
    <p>Kongen og Dronningen ble møtt av musikanter fra Sør-Trømsøya skolekorps og sirkusbarn fra Kulta da de ankom Skansen i formiddag. Sirkusartister lagde tablåer under hagefesten, der det ble servert kortreiste spesialiteter fra fylket. Det ble også taler av fylkesmann Bård Pedersen og  Johanne Marlene Hansen, leder for Toms Ungdomsråd.</p>
    <p type="title">Åpner Labb og Line-løpet</p>
    <p>I ettermiddag holder Tromsø kommune fest på torvet. Arrangementet inngår som en del av Midnight Sun Marathon, som finner sted i Tromsøs gater for 27. gang i dag.</p>
    <p xml:lang="nno"><em type="italic">- Der skal jeg heldigvis ikke bli med selv! </em>humret Kongen. </p>
    <p>Heller ikke Dronningen deltar i løpet, men hun vil stå klar på startstreken for å sende første pulje av sted i barneløpet, kalt Labb og Line-løpet, i Grønnegata. Etter start vil Kongen og Dronningen følge med på løpet fra målområdet og snakke med barna som kommer i mål.</p>
    <p>Etter løpet blir det samling på tribunen på Stortorget, og Kongeparet vil få høre litt om maratonløpet av Midnight Sun Marathons  leder, Nils I. Hætta, etterfulgt av stipendutdelinger og en tale fra Tromsø-ordfører Jarle Aarbakke.</p>
    <p>Den samiske elektropopartisten Agnete Båtnes Braaten, med artistnavnet Ágy, runder av den første jubileumsdagen. Senere i ettermiddag går Kongeskipet videre mot Bodø, der Jubileumsreisen fortsetter i morgen.</p>
    <p type="title" xml:lang="nno">Del denne artikkelen på Facebook eller Twitter</p>
    <p>Relaterte lenker</p>
    <list>
      <p type="listitem" xml:lang="fin">Jubileumsreisen 2016 (Fotoalbum)</p>
      <p type="listitem" xml:lang="nno">Jubileumsreisen: Tale i Tromsø (Tale)</p>
      <p type="listitem">Feiring i Bodø (Nyhet)</p>
      <p type="listitem">Gjenopplevde signingen (Nyhet)</p>
      <p type="listitem">Jubilerte i Bergen (Nyhet)</p>
      <p type="listitem">Jubileumsreisen i Stavanger (Nyhet)</p>
    </list>
  </body>
</document>
