<document xml:lang="nob" id="no_id"><header><title>Statsbesøk til Finland  - kongehuset.no</title><genre code="admin"/><author><unknown/></author><wordcount>442</wordcount><conversion_status type="standard"/><availability><license type="standard"/></availability><multilingual/><origFileName>http://www.kongehuset.no/nyhet.html?tid=137867</origFileName><parallel_text xml:lang="eng" location="nyhet.html_tid=137867.html"/><parallel_text xml:lang="sme" location="nyhet.html_tid=137867_sek=74887.html"/><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision$; </version></header>
<body>
<p>Hopp til hovedinnhold</p>
<p type="title">Statsbesøk til Finland</p>
<p>Kongeparet innledet sitt tredje statsbesøk til Finland i dag, ledsaget av flere statsråder og en stor delegasjon med representanter for norsk næringsliv.</p>
<p xml:lang="vep">06.09.2016</p>
<p>Deres Majesteter Kongen og Dronningen ble tatt i mot foran presidentpalasset i dag morges, der Hans Eksellense President Sauli Niinistö og fru Jenni Haukio ønsket Kongeparet velkommen til Finland med en høytidelig velkomstseremoni. Begge landenes nasjonalsang ble avspilt før Kong Harald inspiserte æresgarden, ledsaget av President Niinistö.</p>
<p>Etter seremonien trakk Kongeparet og Presidentparet inn i presidentpalasset for samtaler, offisiell fotografering og gaveoverrekkelse. Det fine været gjordet det også mulig å hilse til de mange frammøtte fra palassets balkong.</p>
<p type="title">Samtaler</p>
<p>Kong Harald og Dronning Sonja hadde en rekke møter med finske ledere i dag. Etter møtet med Presidenten, ventet samtaler mellom medlemmer av den norske og den finske delegasjonen, og senere med Finlands stortingspresident, Talman Maria Lohela. Møtet fant sted i Lilla Parlamentet, der Kongeparet også hadde samtaler med flere finske parlamentarikere. Om ettermiddagen reiste Kongen og Dronningen til Villa Bjälbo, som er offisiell residens for Finlands statsminister. Samtalene med statsminister Juha Sipilä lot seg kombinere med et lite besøk i Villa Bjälbos vakre hage.</p>
<p type="title" xml:lang="nno">Lunsj i rådhuset</p>
<p>Stadsfullmäktiges ordförande Mari Puoskari var vert for lunsjen som ble holdt i Helsingfors Stadshus til ære for statsbesøket. Her holdt Kong Harald reisens første tale, der han understreket det nære vennskapet mellom Finland og Norge og takket for den gode mottakelsen som alltid har blitt Kongeparet til del her.</p>
<p><em type="italic">- Det som likevel sitter aller sterkest igjen er vennligheten og den likefremme finske væremåten. Vi har vært på besøk hos gode naboer – og slik har vi også følt det. </em></p>
<p type="title">Kransnedleggelse på heltegravene</p>
<p>Sandudds kirkegård ble grunnlagt i 1829 og er åsted for de finske statsbegravelsene. Her finnes også heltegravene, med minnesmerker over dem som kjempet for finsk selvstendighet under Vinterkrigen (1939 – 1940). <span type="quote">«De savnedes mur»</span> utgjør en vesentlig del av minnelunden. Her er inngravert 734 navn på soldater som forsvant eller ble igjen på slagmarken.</p>
<p>Kong Harald og Dronning Sonja la ned kranser ved Heltekorset og ved marskalk Mannerheims grav. De la også blomster ved minnesmerket over norske frivillige. Om lag 700 nordmenn kjempet for Finland i Vinterkrigen, og to av dem er begravet her.</p>
<p type="title" xml:lang="swe">Gallamiddag i presidentpalasset</p>
<p>I kveld er Kongen og Dronningen Presidentparets gjester under en gallamiddag i presidentpalasset, og Kong Harald vil holde tale for vertskapet.</p>
<p>I morgen fortsetter statsbesøket med en dag viet norsk-finsk næringssamarbeid.</p>
<p type="title" xml:lang="nno">Del denne artikkelen på Facebook eller Twitter</p>
<p>Relaterte lenker</p>
<list><p type="listitem">Statsbesøk til Finland: Lunsj i Helsingfors rådhus (Tale)</p>
<p type="listitem" xml:lang="nno">Statsbesøk til Finland: Gallamiddag i Presidentpalasset (Tale)</p>
<p type="listitem">Samarbeid og erfaringsutveksling (Nyhet)</p>
<p type="listitem">Avslutta i Uleåborg (Nyhet)</p>
<p type="listitem">Finland 2016 (Fotoalbum)</p>
</list></body></document>
