<document xml:lang="nob" id="no_id"><header><title>Avsluttet i Bergen  - kongehuset.no</title><genre code="admin"/><author><unknown/></author><wordcount>302</wordcount><conversion_status type="standard"/><availability><license type="standard"/></availability><multilingual/><origFileName>http://www.kongehuset.no/nyhet.html?tid=86019</origFileName><parallel_text xml:lang="eng" location="nyhet.html_tid=86036.html"/><parallel_text xml:lang="sme" location="nyhet.html_tid=86106_sek=74887.html"/><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision: 154948 $; </version></header><body><p>Hopp til hovedinnhold</p>
<p type="title">Avsluttet i Bergen</p>
<p>Hennes Majestet Dronning Beatrix avsluttet sitt tre dager lange statsbesøk i Bergen i går. Deres Majesteter Kong Harald og Dronning Sonja ledsaget den nederlandske Dronningen på hennes besøk i hansabyen.</p>
<p xml:lang="vep">03.06.2010</p>
<p>Norge og Nederland har mange ting felles, og samhandlingen går langt tilbake i tid. I talen sin under gallamiddagen på tirsdag, pekte Kong Harald på den store trelasthandelen på 1600-tallet og spøkte med at Amsterdam ble bygget på norsk tømmer.</p>
<p>Det tyske hansaforbundet hadde handelsstasjoner flere steder i Norge, men først og fremst i Bergen, noe Bryggen bærer vitnesbyrd om. Nederlenderne var kanskje hanseatenes største konkurrenter, men på torsdag fikk Dronning Beatrix en historisk omvisning av forfatteren Gunnar Staalesen. Dronningen ble ledsaget av Kong Harald og Dronning Sonja på vandringen, som endte om bord i kystvaktskipet <span type="quote" xml:lang="deu">"Bergen"</span>.</p>
<p type="title">Konferanse om bærekraftig fiske</p>
<p>Om bord K/V Bergen overvar Dronning Beatrix, Kongen og Dronningen en rundebordskonferanse om bærekraftige fiskerier. Det var Havforskningsinstituttet som sto bak konferansen, som samlet forskere og fiskere til informasjonsutveksling og diskusjon.</p>
<p>Norge og Nederland har felles interesser i en god forvaltning av ressursene i Nordsjøen, og det er behov for mer kunnskap om de ulike bestandene og deres avhengighet av hverandre for å sikre en forvaltning i tråd med hva økosystemet kan tåle.</p>
<p>I forbindelse med statsbesøket ble det også arrangert en større næringskonferanse på Havforskningsinstituttet der bærekraftbegrepet ble drøftet mer inngående.</p>
<p type="title">Konsert på Troldhaugen</p>
<p>Fløibanen brakte de kongelige til Fløien, der Bergens ordfører, Gunnar Bakke, var vert under en offisiell lunsj. Deretter reiste følget til Edvard Griegs hjem Troldhaugen, hvor pianisten Audun Kayser spilte for dem.</p>
<p>Besøket på Troldhaugen utgjorde siste del av Dronning Beatrix' besøk. Herfra reiste Dronningen til Bergen lufthavn Flesland og videre til Amsterdam.</p>
<p type="title" xml:lang="nno">Del denne artikkelen på Facebook eller Twitter</p>
<p>Relaterte lenker</p>
<list><p type="listitem">Statsbesøk fra Nederland (Nyhet)</p>
</list><list><p type="listitem">Kongehuset i Nederland</p>
</list></body></document>