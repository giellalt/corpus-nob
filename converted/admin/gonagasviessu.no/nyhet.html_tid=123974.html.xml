<document xml:lang="nob" id="no_id">
  <header>
    <title>Avsluttet i Mandalay  - kongehuset.no</title>
    <genre code="admin"/>
    <author>
      <unknown/>
    </author>
    <wordcount>429</wordcount>
    <conversion_status type="standard"/>
    <availability>
      <license type="standard"/>
    </availability>
    <multilingual/>
    <origFileName>http://www.kongehuset.no/nyhet.html?tid=123974</origFileName>
    <parallel_text xml:lang="eng" location="nyhet.html_tid=123974.html"/>
    <parallel_text xml:lang="sme" location="nyhet.html_tid=123974_sek=74887.html"/>
    <metadata>
      <uncomplete/>
    </metadata>
    <version>XSLtemplate $Revision: 150288 $; file-specific xsl  Revision; common.xsl  $Revision: 154948 $; </version>
  </header>
  <body>
    <p>Hopp til hovedinnhold</p>
    <p>kongehuset.no</p>
    <p type="title">Avsluttet i Mandalay</p>
    <p>I dag avsluttet Deres Majesteter Kongen og Dronningen sitt statsbesøk til Myanmar. Etter fem dager ble reisen rundet av ved det gamle kongepalasset i Mandalay.</p>
    <p xml:lang="koi">05.12.2014</p>
    <p>Kongeparet ankom Mandalay etter å ha reist med båt på elven Irrawaddy. Det har kommet fram at familier som lever i slumområder langs elvebredden har blitt tvangsflyttet av myanmarske myndigheter i anledning statsbesøket.</p>
    <p>Kong Harald har i en uttalelse til NRK beklaget at dette har skjedd. Tiltaket var ukjent for Kongeparet og for norske myndigheter.</p>
    <p>- <em type="italic">Jeg tror vi får ta det på den kappen at vi er i en demokratiseringsperiode og at dette kanskje er et bevis på at de har et stykke å gå ennå </em>, sier Kongen.   </p>
    <p type="title" xml:lang="eng">Mandalay hill</p>
    <p>Denne siste dagen startet utenfor Sutaungpyei  - den store pagoden på Mandalay hill. Her kunne Kongeparet beundre den fantastiske utsikten over byen og sletten ved fjellets fot.</p>
    <p>Det ligger en rekke pagoder på Mandalay hill, og en av dem er Sutaungpyei på fjellets topp. Navnet betyr bokstavelig <span type="quote">«oppfyller ønsker»</span>, og det sies at helligdommen vil oppfylle ønskene til dem som går (barbent) de 1729 trappetrinnene for å nå den fra sletten.</p>
    <p>Mot slutten av 2. verdenskrig foregikk det svært harde kamper her, mellom japanske soldater forskanset i pagodene, gurkha-tropper og britiske soldater.</p>
    <p type="title" xml:lang="vep">Kuthodaw-pagoden</p>
    <p>Kongen og Dronningen fikk anledning til å besøke Kuthodaw - en av pagodene på Mandalay hill. Den er omgitt av 729 mindre marmorstupaer, og hver av disse inneholder en side av buddhistenes hellige skrifter, Tripitaka, hugget i stenen. Til sammen utgjør de <span type="quote">«verdens største bok»</span>.</p>
    <p>Det fortelles at Buddha, på en av sine reiser i Myanmar, sto på Mandalay hill, pekte mot sletten nedenfor og forutsa at det her ville bli bygget en stor by. Byen ble virkelighet, og det ble senere reist en statue av Buddha, der han peker mot byen og kongepalasset der.</p>
    <p type="title">Avsluttet ved kongepalasset</p>
    <p>Mandalay var Myanmars siste hovedstad i dets tid som kongedømme, og byen er bygget omkring det gamle kongepalasset.  Palasset sto ferdig i 1857 og var residens for landets to siste konger.  I 1885 ble det inntatt av britiske tropper og Kongefamilien ble tatt til fange.  Under kolonitiden gjorde britene området om til et fort, men for befolkningen i Myanmar forble palasset et symbol på myanmarsk identitet og selvstendighet</p>
    <p>På 1990-tallet ble kongepalasset gjenreist innenfor den gamle bymuren, og besøket hit avsluttet Kong Harald og Dronning Sonjas statsbesøk til Myanmar.</p>
    <p type="title" xml:lang="nno">Del denne artikkelen på Facebook eller Twitter</p>
    <p>Relaterte lenker</p>
    <list>
      <p type="listitem" xml:lang="swe">Myanmar 2014 (Fotoalbum)</p>
      <p type="listitem" xml:lang="dan">Statsbesøk til Myanmar (Nyhet)</p>
      <p type="listitem" xml:lang="nno">Vegen mot demokrati (Nyhet)</p>
      <p type="listitem">Vern av kulturminner (Nyhet)</p>
    </list>
  </body>
</document>
