<document xml:lang="nob" id="no_id"><header><title>Til Osen og Roan  - kongehuset.no</title><genre code="admin"/><author><unknown/></author><wordcount>528</wordcount><conversion_status type="standard"/><availability><license type="standard"/></availability><multilingual/><origFileName>http://www.kongehuset.no/nyhet.html?tid=115893</origFileName><parallel_text xml:lang="sme" location="nyhet.html_tid=115893_sek=74887.html"/><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision: 154948 $; </version></header><body><p>Hopp til hovedinnhold</p>
<p type="title">Til Osen og Roan</p>
<p>Hans Majestet spådde innbyggerne i Osen et godt og langt liv i dag. Sammenhengen mellom humor og god helse burde sørge for dette, mente Kongen, som sammen med Hennes Majestet Dronningen fikk en humørfylt formiddag i Osen.</p>
<p xml:lang="vep">05.06.2013</p>
<p>Det er andre dag av Kongeparets fylkestur til Sør-Trøndelag, og i morges la Kongesjaluppen til i Osen. Uvanlig nok lå den røde løperen et stykke <em type="italic">foran </em>Kongen og Dronningen denne gangen - i et av medlemmene <span type="quote" xml:lang="dan">«De Gærne damers forenings»</span> skikkelse </p>
<p>Herrene i Gammelmannsforeningen sto ikke tilbake for damene. Her er både innsamling av bygdedyr og kurs i akutt svartmaling. Begge foreninger er morsomme tiltak for å kanalisere humor og kreativitet til beste for samhold og fellesskap, slo Kongen fast i talen sin.</p>
<p type="title">Kultur og historie</p>
<p>Kong Harald og Dronning Sonja fikk oppleve en rekke innslag på vandringen fra kaia og opp til Bygdatunet. Osen har sin hovednæring innenfor landbruk, fiske og havbruk, så kystfisket hadde sin naturlige plass: Kongeparet fikk se tablå med rigging av seilbåt og bøting av garn. Galleriet Den blå katt hadde utstilling, og barnehagebarna presenterte eventyret Skinnvotten med sang og malerier.</p>
<p>Så ble det taler, sang og musikk og (u)høytidelig gaveoverrekkelse fra Norsk Gammelmannsforening - før følget måtte reise videre til neste stopp på fylkesturen: Roan.</p>
<p type="title">Grønn energi i Roan</p>
<p>På samme måte som hos nabokommunene, er havbruk og fiske viktige næringer i Roan. Men her er også en voksende turisme og Roan har også utviklet seg til å bli en betydelig vindkraftkommune.</p>
<p>I ettermiddag fikk Kong Harald og Dronning Sonja se dette ved selvsyn, da de besøkte Bessaker Vindpark. Her finnes i dag 25 vindturbiner som forsyner nærmere 9 000 husstander med strøm. Kongeparet fikk en orientering om vindparken og om hvordan lokalsamfunnet har medvirket i prosessen. En ny vindpark er under planlegging. Den representerer en stor utvidelse, med ytterligere hundre vindturbiner.</p>
<p>Kongen roste initiativet og pågangsmotet i kommunen:</p>
<p><em type="italic">- Gjennom egen kreativitet har dere klart å skape bærekraftige arbeidsplasser. Det viser en optimistisk holdning som bør gi grunnlag for fremtidstro for nye generasjoner. Slik er dere med på å skape levende lokalsamfunn med lys i vinduene. </em></p>
<p type="title">Bueskyting</p>
<p>Folket på Roan har også en ung verdensmester i sin midte. Runa Grydeland er verdensmester i bueskyting, og sammen med fire andre utøvere demonstrerte hun buekunsten for Kongen og Dronningen. Kongeparet fikk også se modellbåter og hilse på representanter for den lokale bedriften Kystlys og designeren Ellinor Flor under besøket.</p>
<p>Så tok Kongeparet farvel med Roan. Men først signerte de en plakett som skal anbringes på i krysset ned mot Bessaker. Musikk ledsaget avskjeden, på samme måte som barn fra Roan spilte og sang da Kongesjaluppen ankom.</p>
<p>I kveld blir det middag i Åfjord, som også er åsted for første programpost i morgen - Fylkesturens siste dag.</p>
<p type="title" xml:lang="nno">Del denne artikkelen på Facebook eller Twitter</p>
<p>Kongen og Dronningen besøker Osen i Sør-Trøndelag (Foto: Christian Lagaard, Det kongelige hoff)</p>
<p>Relaterte lenker</p>
<list><p type="listitem" xml:lang="nno">Fylkestur til Sør-Trøndelag: Tale i Roan (Tale)</p>
<p type="listitem" xml:lang="nno">Fylkestur til Sør-Trøndelag: Tale i Osen (Tale)</p>
<p type="listitem">Fylkestur til Sør-Trøndelag (Nyhet)</p>
<p type="listitem">Avsluttet i Åfjord og Bjugn (Nyhet)</p>
</list><list><p type="listitem">Se fotoalbum fra fylkesturen</p>
<p type="listitem">Se flere videoer fra fylkesturen</p>
<p type="listitem">Se tegninger fra fylkesturen på Kongehusets barnesider</p>
</list></body></document>