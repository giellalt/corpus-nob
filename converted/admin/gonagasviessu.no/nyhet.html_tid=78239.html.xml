<document xml:lang="nob" id="no_id"><header><title>Kongelig besøkstradisjon  - kongehuset.no</title><genre code="admin"/><author><unknown/></author><wordcount>351</wordcount><conversion_status type="standard"/><availability><license type="standard"/></availability><multilingual/><origFileName>http://www.kongehuset.no/nyhet.html?tid=78239</origFileName><parallel_text xml:lang="sme" location="nyhet.html_tid=78397_sek=74887.html"/><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision: 154948 $; </version></header><body><p>Hopp til hovedinnhold</p>
<p type="title">Kongelig besøkstradisjon</p>
<p>DD.KK.HH. Kronprinsen og Kronprinsessen sluttet seg til en lang tradisjon med sitt besøk til Finnmark i februar. For 40 år siden la det daværende kronprinsparet sin første langtur til Finnmark. Det la grunnlaget for det som har blitt de årlige fylkesturene.</p>
<p xml:lang="vep">05.05.2009</p>
<p>Tirsdag 15. april 1969 startet daværende Kronprins Harald og Kronprinsesse Sonja sin første, store offisielle reise i Norge. De valgte Finnmark som mål for reisen og fulgte dermed opp en langt eldre besøkstradisjon.</p>
<p>Kong Haakon og Dronning Maud reiste til Nord-Norge allerede i 1907, og Kronprins Olav og Kronprinsesse Märtha besøkte landsdelen første gang i 1934.</p>
<p>Programmet i 1969 var tett. Reisen begynte i Kirkenes, og i løpet av 10 dager skulle man besøke Karasjok, Lakselv, Kautokeino, Alta og Bardufoss, i tillegg til en lang rekke mindre steder. Det ble besøk til sykehus, skoler, gamlehjem, husmorskole og husflidsskole. Forsvaret fikk spesiell oppmerksomhet. Brigaden i Nord-Norge sto ansvarlig for deler av programmet og var vertskap i reisens siste dager. Kronprinsen trakk i uniform og mønstret troppene i Heggelia, Skjold og Sætermoen.</p>
<p>Kronprinsparet fikk også oppleve samisk kultur og levesett. De kledde seg i samedrakter som de fikk i gave og kjørte med reinslede på vidda. De deltok på høymesse i kirken og nød festmåltid med en samefamilie i lavvo. Besøket vekket oppmerksomhet også utenfor Norge. Tekst og bilder fra turen bidro til å spre kunnskap om samisk kultur og øke interessen for Nordens urfolk.</p>
<p type="title">Fylkesturene</p>
<p>Reisen til Finnmark ble forløperen for fylkesturen som Kongeparet nå gjennomfører hvert år. Kongen har sagt det slik i en tale dagen før signingen i 1991:</p>
<p>Som Kronprins og Kronprinsesse bestemte vi oss for å lære vårt folk og vårt land å kjenne. Våre fylkesturer var en bevisst handling for å oppnå vårt mål. De ga oss anledning til å besøke steder som vi ellers neppe ville fått besøke, små steder ute i havgapet, avsidesliggende fjellbygder og mindre industristeder. Fylkesturene utfylte derfor på en utmerket måte våre andre reiser og besøk rundt omkring i landet.</p>
<p type="title" xml:lang="nno">Del denne artikkelen på Facebook eller Twitter</p>
<p>Relaterte lenker</p>
<list><p type="listitem">Fylkesturar (Seksjonstekst)</p>
<p type="listitem">Markerer samefolkets dag (Nyhet)</p>
</list></body></document>