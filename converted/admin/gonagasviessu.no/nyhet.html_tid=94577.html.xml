<document xml:lang="nob" id="no_id"><header><title>Startet reisen i USA i dag  - kongehuset.no</title><genre code="admin"/><author><unknown/></author><wordcount>683</wordcount><conversion_status type="standard"/><availability><license type="standard"/></availability><multilingual/><origFileName>http://www.kongehuset.no/nyhet.html?tid=94577</origFileName><parallel_text xml:lang="eng" location="nyhet.html_tid=94634.html"/><parallel_text xml:lang="sme" location="nyhet.html_tid=94833_sek=74887.html"/><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision$; </version></header><body><p>Hopp til hovedinnhold</p>
<p type="title">Startet reisen i USA i dag</p>
<p>I dag startet Deres Majesteter Kongen og Dronningens offisielle reise i USA. Reisen går over ti dager, og Kongeparet vil besøke både Iowa og Minnesota før turen avsluttes i New York.</p>
<p xml:lang="mrj">13.10.2011</p>
<p>Bakgrunnen for reisen, er the American Scandinavian Foundations 100-årsjubileum, som markeres i New York 21. oktober. I forkant besøker Kong Harald og Dronning Sonja <span type="quote">«det norske Amerika»</span>, der de vil møte representanter for lokale myndigheter, norsk-amerikanske miljøer og institusjoner.</p>
<p type="title">Luther College</p>
<p>Første stopp på Kongeparets offisielle program, var Luther College i Decorah, Iowa. Skolen er det første colleget som ble grunnlagt av norske immigranter i USA, og tilbyr i dag mer enn 60 ulike bachelor-program innenfor humaniora. Om lag 2 500 studenter er tilknyttet Luther College, som feirer sitt 150-årsjubileum i år.</p>
<p>Under en høytidelig seremoni i skolens festhall, ble Kong Harald og Dronning Sonja overrakt the Spirit of Luther Award.</p>
<p>Kongen og Dronningen fikk også hilse på flere norske elever ved skolen, og se et kort teaterinnslag om etableringen av Luther. Talen Kong Harald holdt på Luther College i dag, var den første på denne reisen, og Kongen benyttet anledningen til å takke det amerikanske folk for deres deltakelse etter terrorhandlingene 22. juli:</p>
<p xml:lang="eng"> <em type="italic">The peaceful and inspiring atmosphere of Luther College, however, is a striking contrast to the acts of terrorism that hit Norway so hard on 22 July. I would like to thank you, the American people, for your support and compassion in the wake of these terrible events </em>. </p>
<p type="title">Vesterheim Norwegian-American Museum</p>
<p>I ettermiddag (lokal tid) besøkte Kongen og Dronningen Vesterheim Norwegian-American Museum. Museet ble grunnlagt så tidlig som i 1877 og forteller historien til de norske immigrantene i USA. Samlingen omfatter mer enn 24 000 gjenstander i tillegg til 16 historiske bygninger. Museet viser også utstillinger av norsk kunst og brukskunst, og holder kurs og samlinger rundt kulturhistoriske tema og kunsthåndverk som rosemaling og treskjæring.</p>
<p>Kong Harald og Dronning Sonja fikk en omvisning i spesialutstillingen viet den norsk-amerikanske skulptøren Sigbjørn Asbjørnsen (1867-1954). Dette er den største samlingen av Asbjørnsens skulpturer som noen gang er stilt ut, og den nyrenoverte avdelingen som huser utstillingen ble i dag dedikert til Asbjørnsen.</p>
<p type="title">Vender tilbake</p>
<p>Noen av stedene Kongeparet besøker i løpet av denne reisen, er steder Kong Harald og Dronning Sonja også besøkte da de var på en lengre reise til USA i 1995. Daværende Kronprins Haralds første offisielle utenlandsreise gikk også til USA – den gangen i anledning the American Scandinavian Foundations 50-årsjubileum i 1961.</p>
<p>I talen sin i dag kom Kong Harald selv inn på sitt aller første opphold i USA, under krigsårene 1940 – 45, og hvordan dette formet hans forhold til Statene:</p>
<p xml:lang="eng">« <em type="italic">I was three years old when I arrived, and by the time I returned to Norway five years later, I had come to view this country as a second home </em>. </p>
<p type="title">Krigsårene</p>
<p>Daværende Kronprins Olav og Kronprinsesse Märtha besøkte USA før og under andre verdenskrig. Kronprinsparets ti uker lange Amerikareise i 1939 skapte viktige bånd. Under besøket ble Kronprinsparet kjent med President Franklin D. Roosevelt – et vennskap som skulle få stor betydning.</p>
<p>Invasjonen av Norge i april 1940 tvang Kongefamilien i eksil. Kronprinsesse Märtha takket ja til invitasjonen fra President Roosevelt og reiste til USA med Prins Harald, Prinsesse Ragnhild og Prinsesse Astrid. Etter et kort opphold i Det hvite hus, flyttet de inn på Pooks Hill nord for Washington, hvor de bodde til krigen var over.</p>
<p>Under oppholdet arbeidet Kronprinsesse Märtha utrettelig for norske interesser, og vennskapet med President og fru Roosevelt bidro til å gi henne gjennomslag.</p>
<p type="title" xml:lang="dan">Reiser videre</p>
<p>I morgen vil Kong Harald og Dronning Sonja besøke St. Olaf College i Northfield og the Mayo Clinic i Rochester.</p>
<p type="title" xml:lang="nno">Del denne artikkelen på Facebook eller Twitter</p>
<p>Daværende Kronprins Olav og Kronprinsesse Märtha foretok en lengre reise i USA i 1939. I dette klippet besøker de Yellowstone nasjonalpark (Fotograf ukjent, Det kongelige hoffs fotoarkiv)</p>
<p>Relaterte lenker</p>
<list><p type="listitem">USA: The King's speech at Luther College (Tale)</p>
<p type="listitem">Utdanning og helse i Minnesota (Nyhet)</p>
</list><list><p type="listitem">Se fotoalbum fra besøket til USA</p>
<p type="listitem">Luther College</p>
<p type="listitem">Vesterheim Norwegian-American Museum</p>
</list></body></document>
