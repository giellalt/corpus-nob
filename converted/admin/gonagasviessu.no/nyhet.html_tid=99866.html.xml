<document xml:lang="nob" id="no_id"><header><title>Avsluttet i Oslo  - kongehuset.no</title><genre code="admin"/><author><unknown/></author><wordcount>319</wordcount><conversion_status type="standard"/><availability><license type="standard"/></availability><multilingual/><origFileName>http://www.kongehuset.no/nyhet.html?tid=99866</origFileName><parallel_text xml:lang="eng" location="nyhet.html_tid=99867.html"/><parallel_text xml:lang="sme" location="nyhet.html_tid=99868_sek=74887.html"/><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision$; </version></header><body><p>Hopp til hovedinnhold</p>
<p type="title">Avsluttet i Oslo</p>
<p>I dag avsluttet Deres Kongelige Høyheter Prinsen av Wales og Hertuginnen av Cornwall deres besøk i Norge. Ledsaget av Deres Majesteter Kongen og Dronningen besøkte de <span type="quote">«Kongelige reiser»</span> på Kunstindustrimuseet.</p>
<p xml:lang="mrj">22.03.2012</p>
<p>Prinsen av Wales startet imidlertid dagen med møter med representanter for norsk næringsliv i residensen til den britiske ambassadøren. I mens besøkte Dronning Sonja og Hertuginne Camilla kreftavdelingen ved Ullevål sykehus.</p>
<p type="title">Omsorg ved kreft</p>
<p>På Ullevål fikk Dronningen og Hertuginnen en omvisning på kreftavdelingen med tilhørende terapi- og aktivitetssenter, og en innføring i arbeidet som gjøres.</p>
<p>Hertuginnen av Cornwall har engasjert seg i kreftsaken, blant annet gjennom sitt beskytterskap for Maggiesentrene. <span type="quote" xml:lang="smj">«Maggie’s»</span> arbeider for å etablere et nettverk av omsorgssenter som tilbyr pleie og støtte for pasienter og pårørende, både i sykdomsfasen og etterpå.</p>
<p>Maggiesentrene søker å kombinere eksepsjonell omsorg med eksepsjonell design, og det norske arkitektkontoret Snøhetta er engasjert i byggingen av et Maggiesenter i Aberdeen. Dronningen og Hertuginnen fortsatte besøket i møte med arkitekter fra Snøhetta for å diskutere det norsk-britiske samarbeidet rundt kreftsenteret.</p>
<p type="title">Kongelige reiser</p>
<p>Det britiske besøket avsluttet på Kunstindustrimuseet i Oslo. Ledsaget av Kongen og Dronningen, besøkte Prins Charles og Hertuginne Camilla utstillingen “Den kongelige reise 1905 – 2005. Utstillingen er en del av Regjeringens gave til Kongeparet i anledning deres 75-årsjubileum.</p>
<p>I dag var det naturlig nok spesielt fokus på den <span type="quote">«britiske delen»</span> av utstillingen, der ikke minst de nære båndene mellom den britiske og den norske kongefamilien er tydelig. Her finnes historien, både om den engelske Prinsesse Maud som ble Norges Dronning, og Kong Haakon og Kronprins Olavs opphold i London under 2. verdenskrig.</p>
<p>Nå fortsetter Prinsen av Wales og Hertuginnen av Cornwall sin skandinaviske reise til Sverige og Danmark.</p>
<p type="title" xml:lang="nno">Del denne artikkelen på Facebook eller Twitter</p>
<p>Relaterte lenker</p>
<list><p type="listitem">Besøk fra Storbritannia (Nyhet)</p>
<p type="listitem">Besøkte Bergen (Nyhet)</p>
<p type="listitem">Storbritannia 2012 (Fotoalbum)</p>
</list><list><p type="listitem">Det britiske kongehuset</p>
<p type="listitem">Prinsen av Wales</p>
<p type="listitem">Den kongelige reise</p>
<p type="listitem">Snøhettas prosjekt i Aberdeen</p>
<p type="listitem">Mer om Maggiecentres</p>
</list></body></document>
