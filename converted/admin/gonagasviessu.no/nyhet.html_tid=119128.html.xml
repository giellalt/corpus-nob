<document xml:lang="nob" id="no_id">
  <header>
    <title>Nobels fredspris 2013  - kongehuset.no</title>
    <genre code="admin"/>
    <author>
      <unknown/>
    </author>
    <wordcount>405</wordcount>
    <conversion_status type="standard"/>
    <availability>
      <license type="standard"/>
    </availability>
    <multilingual/>
    <origFileName>http://www.kongehuset.no/nyhet.html?tid=119128</origFileName>
    <parallel_text xml:lang="eng" location="nyhet.html_tid=119128.html"/>
    <parallel_text xml:lang="sme" location="nyhet.html_tid=119128_sek=74887.html"/>
    <metadata>
      <uncomplete/>
    </metadata>
    <version>XSLtemplate $Revision: 150288 $; file-specific xsl  Revision; common.xsl  $Revision: 154948 $; </version>
  </header>
  <body>
    <p>Hopp til hovedinnhold</p>
    <p>kongehuset.no</p>
    <p type="title">Nobels fredspris 2013</p>
    <p>I dag mottok Organisasjonen for forbud mot kjemiske våpen (OPCW) Nobels fredspris for sin kamp for å avskaffe kjemiske våpen. Deres Majesteter Kongen og Dronningen var til stede under den høytidelige seremonien i Oslo rådhus.</p>
    <p xml:lang="koi">10.12.2013</p>
    <p>Generaldirektør Ahmet Üzümcü mottok prisen på vegne av OPCW. Han pekte på kombinasjonen av lidenskap og praktisk sans som nøkkelen til suksess i arbeidet. Ikke bare moral, men også kontroll, kost-nytte og kommersielle fordeler ved å etterleve regelverket er viktig for å overbevise. Üzümcü hedret dem som utfører arbeidet i felten, som nå under vanskelige forhold i Syria, og uttrykte tro på at arbeidet vil lykkes.</p>
    <p type="title">Organisasjonen for forbud mot kjemiske våpen</p>
    <p>Organisasjonen for forbud mot kjemiske våpen (OPCW) ble opprettet som følge av at konvensjonen om kjemiske våpen ble vedtatt. Konvensjonen fra 1997 forbyr produksjon, lagring, handel, overføring og bruk av kjemiske våpen. OPCW arbeider for at konvensjonens bestemmelser skal gjennomføres.</p>
    <p>Da tildelingen av Nobels fredspris ble kunngjort, skrev komiteen blant annet:</p>
    <p>
      <span type="quote">«Konvensjonene og OPCWs arbeid har etablert bruk av kjemiske våpen som et folkerettslig tabu. Den siste tids begivenheter i Syria, hvor kjemiske våpen igjen er tatt i bruk, har understreket behovet for å styrke arbeidet med å avskaffe slike våpen. () Nedrustning er et sentralt punkt i Alfred Nobels testamente. Den Norske Nobelkomite har gjennom en rekke priser understreket behovet for å avskaffe kjernefysiske våpen. Komiteen vil med denne prisen til OPCW bidra til avskaffelse av kjemiske våpen.»</span>
    </p>
    <p type="title">Audiens på Slottet</p>
    <p>Før utdelingen mottok Kong Harald Ahmet Üzümcü i en audiens på Det kongelige slott, der Dronning Sonja også var til stede.</p>
    <p type="title">Minnet Nelson Mandela</p>
    <p>Parallelt med fredsprisseremonien, fant minnehøytideligheten for Nelson Mandela sted i Johannesburg, Sør-Afrika. Mandela mottok fredsprisen i 1993 sammen med president F. W. de Klerk for deres arbeid for en fredelig avslutning på apartheid og for et nytt og demokratisk Sør-Afrika.</p>
    <p>Hans Kongelige Høyhet Kronprinsen var forhindret i å delta ved årets fredsprisutdeling, da han representerte Norge under dagens minnehøytidelighet for Nelson Mandela i Johannesburg.</p>
    <p type="title" xml:lang="nno">Nobelbankett og konsert</p>
    <p>I kveld deltar Kong Harald og Dronning Sonja på den tradisjonelle banketten som holdes til ære for mottakerne av Fredsprisen på Grand Hotel i Oslo.</p>
    <p>I morgen kveld er det Nobelkonsert i Oslo Spektrum. Artister fra hele verden vil delta for å ære Fredsprisen og OPCW.</p>
    <p type="title" xml:lang="nno">Del denne artikkelen på Facebook eller Twitter</p>
    <p>Relaterte lenker</p>
    <list>
      <p type="listitem" xml:lang="eng">The Nobel Peace Prize</p>
      <p type="listitem" xml:lang="eng">The Organisation for the Prohibition of Chemical Weapons</p>
    </list>
  </body>
</document>
