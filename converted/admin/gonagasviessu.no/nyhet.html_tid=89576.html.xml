<document xml:lang="nob" id="no_id"><header><title>Mind the Map!  - kongehuset.no</title><genre code="admin"/><author><unknown/></author><wordcount>453</wordcount><conversion_status type="standard"/><availability><license type="standard"/></availability><multilingual/><origFileName>http://www.kongehuset.no/nyhet.html?tid=89576</origFileName><parallel_text xml:lang="eng" location="nyhet.html_tid=89592.html"/><parallel_text xml:lang="sme" location="nyhet.html_tid=89581_sek=74887.html"/><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision: 154948 $; </version></header><body><p>Hopp til hovedinnhold</p>
<p type="title" xml:lang="eng">Mind the Map!</p>
<p>Hennes Majestet Dronningen tok del i åpningen av Barents Spektakel i går kveld. Grenser og grenser i endring er tema for årets festival: Mind the Map! Hva er sentrum og hva er periferi?</p>
<p xml:lang="vep">02.02.2011</p>
<p>Svaret kommer an på øynene som ser og hvor man ser det fra. Det er mange måter å se kartet på og avstand er mer enn bare en fysisk størrelse, noe denne kunst- og kulturfestivalen gjør sitt for å understreke.</p>
<p>Deltakerne kommer fra land både i og utenfor Barentsregionen, og brobygging og kunnskapsutveksling står sentralt. Festivalen er en populær og viktig møteplass for kunst- og kulturliv. Det er åttende året festivalen arrangeres, og i 2010 deltok mer enn 13.000 publikummere på de ulike arrangementene.</p>
<p type="title">Kirkeneskonferansen</p>
<p>For Dronning Sonja startet dagen med åpningen av Kirkeneskonferansen. Konferansen er en del av Barents Spektakel og Barentsdagene, og fokuserer på temaene politikk, økonomi, industri og logistikk i nordområdene. Det var kommunal- og regionalminister Liv Signe Navarsete som åpnet konferansen.</p>
<p type="title" xml:lang="dan">Festivalåpning med ildsymfoni</p>
<p>Selve Barents Spektakel ble åpnet av Dronningen på torget i Kirkenes i går kveld. I talen sin, tok Dronning Sonja tak i mulighetene for sterkere samarbeid mellom Norge og Russland framover:</p>
<p>- 2010 ble et merkeår for Norge og for grenseregionen her i nord. Delelinjeavtale for grensen i Barentshavet åpner for et bredere og bedre samarbeid mellom Norge og Russland om fremtidig utvikling i regionen, sa Dronningen.</p>
<p>Tyske Theater Titanick sto bak åpningsshowet <span type="quote" xml:lang="eng">"Furnace symphony"</span>, der industrialiseringen i nord ble symbolisert ved maskiner og rør som puster ut musikk og søyler av ild. Titanick forvandlet dem til musikkinstrumenter med en blanding av rytmer, flammer, maskineri og fyrverkeri.</p>
<p type="title" xml:lang="eng">Arctic Score</p>
<p>Samarbeid over grensene var også tema for konserten som fulgte. Dronningen overvar "Arctic Score i Fjellhallen - en musikkproduksjon der russisk, norsk og finsk tradisjonsmusikk møtte akrobatikk og idrett. Resultatet ble en symbolsk kamp der tre land og tre kulturer møttes på den arktiske slagmarken.</p>
<p type="title" xml:lang="eng">Mind the Map!</p>
<p>Klokken slo midnatt da festivalutstillingen Mind the Map! ble åpnet av utenriksminister Jonas Gahr Støre og grensekommissær Ivar Sakserud. Åpningen skjedde ute, der den norske kunstneren Morten Traaviks verk Borderlines er plassert: Gamle norske og russiske grensestolper er plassert innover Gågata i Kirkenes og deler byen i to. "Grensen overvåkes og streames av to webkameraer.</p>
<p>Åpningsseremonien fortsatte inne i Amfi Kirkenes, der Dronning Sonja fikk en omvisning i Mind the Map! hvor også den italienske kunstneren Stefano Cagol og russiske Olga Kisseleva tar opp grensetematikken i sine verk.</p>
<p>Dronningen fikk også en orientering om utstillingen Surviving the future fra Samisk Kunstsenter, og Nordnorsk Kunstnersenter presenterte prosjektet North East West South.</p>
<p type="title" xml:lang="nno">Del denne artikkelen på Facebook eller Twitter</p>
<p>Relaterte lenker</p>
<list><p type="listitem" xml:lang="nno">Barents Spektakel 2011: Åpningstale (Tale)</p>
</list><list><p type="listitem" xml:lang="eng">Barents Spektakel 2011</p>
<p type="listitem">Kirkeneskonferansen</p>
</list></body></document>