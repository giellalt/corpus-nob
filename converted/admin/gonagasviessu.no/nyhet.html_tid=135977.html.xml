<document xml:lang="nob" id="no_id"><header><title>Statsbesøk fra Polen  - kongehuset.no</title><genre code="admin"/><author><unknown/></author><wordcount>479</wordcount><conversion_status type="standard"/><availability><license type="standard"/></availability><multilingual/><origFileName>http://www.kongehuset.no/nyhet.html?tid=135977</origFileName><parallel_text xml:lang="eng" location="nyhet.html_tid=135977.html"/><parallel_text xml:lang="sme" location="nyhet.html_tid=135977_sek=74887.html"/><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision: 154948 $; </version></header><body><p>Hopp til hovedinnhold</p>
<p type="title">Statsbesøk fra Polen</p>
<p>I dag innledet H.E. President Andrzej Duda og fru Agata Kornhauser-Duda sitt statsbesøk til Norge. DD.MM. Kongen og Dronningen er vertskap for besøket, og ønsket velkommen på Slottsplassen.</p>
<p xml:lang="vep">23.05.2016</p>
<p>Polen og Norge samarbeider på en rekke områder, og Polen er blant Norges ti viktigste handelspartnere. Over 100 000 polske statsborgere bor fast i Norge, og omtrent like mange er her for kortere tid. Godt over 300 000 nordmenn besøkte Polen i 2015, og stadig flere polske turister reiser til Norge. Det er mye vennskapelig kamp på idrettsarenaene, ikke minst i skisporene, og polske storhoppere er populære deltakere i Holmenkollen.</p>
<p>Det er tredje gang et polsk presidentpar avlegger statsbesøk til Norge. Kong Harald og Dronning Sonja har også selv vært på statsbesøk i Polen ved to anledninger. Besøket som startet i dag vil bidra til å styrke det gode samarbeidet ytterligere.</p>
<p type="title" xml:lang="est">Velkomstseremoni</p>
<p>Besøket ble innledet med en høytidelig seremoni på Slottsplassen i formiddag. Våre lands nasjonalsanger ble avsunget, før President Duda inspiserte et æreskompani fra Kongens Garde, ledsaget av Hans Majestet Kongen. Presidentparet ble presentert for representanter for det offisielle Norge, og tok seg også tid til å hilse på barn med norske og polske flagg som hadde møtt fram for å se seremonien. Inne på Slottet var det offisiell fotografering i Fugleværelset og etterfulgt av gaveoverrekkelse.</p>
<p type="title" xml:lang="dan">Kransnedleggelse</p>
<p>Etter velkomstseremonien ledsaget Kong Harald President Duda til Akershus festning. Dronning Sonja og fru Kornhauser-Duda var også til stede, da Presidenten la ned krans ved Nasjonalmonumentet til minne om dem som falt under 2. verdenskrig.</p>
<p>Polske tropper og marinefartøy deltok under kampene om Narvik i maidagene 1940. I dette slaget mistet 97 polske soldater livet. Slaget ble Nazi-Tysklands første tap under krigen, og vil bli gjenstand for en egen markering på statsbesøkets siste dag.</p>
<p>Fra Akershus reiste President Duda videre til møter med Stortingspresidenten og med statsminister Erna Solberg.</p>
<p type="title" xml:lang="ron">Kulturelt program</p>
<p>Dronning Sonja ledsaget fru Kornhauser-Duda til Nasjonalgalleriet og videre til lystslottet Oscarshall på Bygdøy. Her fikk de se sentrale bilder i samlingen, som blant annet omfatter en variant av Edvard Munchs <span type="quote" xml:lang="kal">«Skrik»</span>.</p>
<p>På Oscarshall kunne Dronning Sonja selv ta rollen som guide. Årets utstilling på Galleri Dronning Joséphine er <span type="quote">«Smakebiter»</span>, som viser deler av Dronningens egen samling av kunstglass.</p>
<p type="title" xml:lang="smj">Gallamiddag</p>
<p>I kveld er det gallamiddag på Det kongelige slott. Kong Harald og Dronning Sonja holder middag til ære for Polens presidentpar. Kronprins Haakon og Prinsesse Astrid, fru Ferner, vil også være til stede under middagen.</p>
<p>Statsbesøket fortsetter i morgen med næringslivsseminar, foredrag av Presidenten og demonstrasjon fra Luftforsvaret på Akershus festning. Der blir det også en lunsj i regjeringens regi, før følget reiser til Bodø og senere til Narvik, hvor statsbesøkets siste dag utspiller seg.</p>
<p type="title" xml:lang="nno">Del denne artikkelen på Facebook eller Twitter</p>
<p>Relaterte lenker</p>
<list><p type="listitem" xml:lang="nno">Statsbesøk fra Polen: Tale under gallamiddagen (Tale)</p>
<p type="listitem">Polsk-norsk samarbeid (Nyhet)</p>
<p type="listitem">Statsbesøk i Kong Haralds regjeringstid (Artikkel)</p>
<p type="listitem">Statsbesøk fra Polen: Meny (Artikkel)</p>
</list></body></document>