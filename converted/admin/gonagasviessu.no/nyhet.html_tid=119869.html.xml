<document xml:lang="nob" id="no_id"><header><title>Åpnet Jotuns nye fabrikk  - kongehuset.no</title><genre code="admin"/><author><unknown/></author><wordcount>608</wordcount><conversion_status type="standard"/><availability><license type="standard"/></availability><multilingual/><origFileName>http://www.kongehuset.no/nyhet.html?tid=119869</origFileName><parallel_text xml:lang="eng" location="nyhet.html_tid=119869.html"/><parallel_text xml:lang="sme" location="nyhet.html_tid=119869_sek=74887.html"/><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision: 154948 $; </version></header><body><p>Hopp til hovedinnhold</p>
<p type="title">Åpnet Jotuns nye fabrikk</p>
<p>H.K.H. Kronprins Haakon foretok i dag den offisielle åpningen av Jotuns nye fabrikk utenfor St. Petersburg. Jotun har lenge vært leverandør av maling til den russiske verftsindustrien, og mange av St. Petersburgs broer er malt med maling fra Jotun.</p>
<p xml:lang="vep">26.02.2014</p>
<p>Kronprinsen fikk en omvisning på fabrikken i forkant av åpningen, som ble markert ved at Kronprinsen, statssekretær Dilek Ayhan, Leningrads guvernør Alexander Drozdenko, viseminister Svetlana Ivanova og Jotuns styreleder Odd Gleditsch d.y. trykket på hver sin startknapp på en malingspalett.</p>
<p>Det var taler og flere musikalske innslag under åpningen, blant annet ved Alexander Rybak.</p>
<p type="title" xml:lang="nno">Jotun i Russland</p>
<p>Nå blir det testproduksjon på den nye fabrikken, før det startes kommersiell produksjon til sommeren. Jotun har investert rundt 1,7 milliarder rubler i prosjektet, noe som tilsvarer 300 millioner kroner. Fabrikken kan produsere 12 millioner liter maling og 3600 tonn pudderlakk i året, og det aller nyeste innen maskiner og utstyr skal sikre en mer helse- og miljøvennlig produksjon.</p>
<p>Jotun har lenge vært leverandør av maling til den russiske verftsindustrien, og mange av St. Petersburgs broer er malt med maling fra Jotun. Når fabrikken kommer i full drift, vil den ha rundt 150 ansatte. Jotun har nå over 40 produksjonsanlegg over hele verden. Hovedkontoret ligger i Sandefjord.</p>
<p type="title">Talte på norsk-russisk næringslivsseminar</p>
<p>Tidligere i dag deltok Kronprinsen på åpningen av et næringslivsseminar i sentrum av St. Petersburg. I talen sin trakk han fram det faktum at mange norske firma velger å etablere seg i Russland:</p>
<p xml:lang="eng">– <em type="italic">An increasing number of Norwegian companies see the potential – and are, as a result, investing in Russia. Around 100 Norwegian companies are now well established in Russia. Several Russian companies, such as Lukoil and Rosneft, have established themselves in Norway as well. We hope to see many more in the years to come. </em></p>
<p>Seminaret samler over 350 deltakere, primært norske og russiske aktører innenfor næringsliv, olje- og gassindustrien og reiselivsbransjen. På programmet star nettverksmøte i norsk-russisk handelskammer, en INTSOK-workshop knyttet til samarbeid i nordområdene og et reiselivsseminar i regi av Innovasjon Norge.</p>
<p type="title">Innlegg for studenter</p>
<p>Kronprins Haakon holdt også innlegg for studenter ved Baltic State Technical University (BSTU) i dag. Flere tidligere studenter har blitt ledende eksperter innen rakett- og militærteknikk, og kjente kosmonauter som Gregorij Gretsjko og Sergej Krikaljov har studert her.</p>
<p>Innledningsvis siterte Kronprinsen verdens første romfarer, Jurij Gagarin, hvis portrett også hang i auditoriet:</p>
<p xml:lang="eng">" <em type="italic">Orbiting Earth in the spaceship, I saw how beautiful our planet is. </em><em type="italic">People, let us preserve and increase this beauty, not destroy it." </em></p>
<p>Kronprinsen pekte på det gode samarbeidet som BSTU har hatt med Universitetet i Nordland gjennom 23 år. Over 100 russere er utdannet til siviløkonomer gjennom dette samarbeidet. De senere årene har også rundt 20 studenter fra Universitetet i Nordland hvert år studert russis</p>
<p>Etter besøket på universitetet hadde Kronprinsen et møte med St. Petersburgs viseguvernør Igor Golikov. Møtet fant sted hos byregjeringen i det vakre bygningskomplekset Smolnij.</p>
<p type="title">Største markedet for norsk sjømat</p>
<p>I kveld (lokal tid) deltok Kronprins Haakon på en sjømatmottakelse på Etnografisk museum, med representanter for myndigheter, sivilt samfunn og næringsliv. Trio Mediaeval og Arve Henriksen bidro med et kulturelt innslag under mottakelsen.</p>
<p>Russland er det største og viktigste markedet for norsk sjømat, med laks, ørret og sild som de viktigste produktene. I 2013 ble det eksportert rundt 298 000 tonn norsk sjømat til Russland.</p>
<p type="title" xml:lang="nno">Del denne artikkelen på Facebook eller Twitter</p>
<p>Relaterte lenker</p>
<list><p type="listitem" xml:lang="eng">Opening of Russian-Norwegian Business Seminar (Tale)</p>
<p type="listitem" xml:lang="eng">Baltic State Technical University (Tale)</p>
<p type="listitem">Kronprinsen i St. Petersburg (Nyhet)</p>
<p type="listitem">Besøk til FMC Technologies (Nyhet)</p>
</list></body></document>