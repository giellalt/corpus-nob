<document xml:lang="nob" id="no_id"><header><title>Barnas egen skulpturpark  - kongehuset.no</title><genre code="admin"/><author><unknown/></author><wordcount>417</wordcount><conversion_status type="standard"/><availability><license type="standard"/></availability><multilingual/><origFileName>http://www.kongehuset.no/nyhet.html?tid=135929</origFileName><parallel_text xml:lang="sme" location="nyhet.html_tid=135929_sek=74887.html"/><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision: 154948 $; </version></header><body><p>Hopp til hovedinnhold</p>
<p type="title" xml:lang="nno">Barnas egen skulpturpark</p>
<p>I dag ble Prinsesse Ingrid Alexandras Skulpturpark åpnet. Hennes Kongelige Høyhet Prinsessen sto selv for avdukingen, og tusen små og store gjester var på plass i Slottsparken</p>
<p xml:lang="vep">19.05.2016</p>
<p>Prinsesse Ingrid Alexandras Skulpturpark er en park av barn – for barn. Den etableres i anledning Kongeparets 25-årsjubileum, og både Kongeparet, Kronprinsparet, Prins Sverre Magnus og Prinsesse Astrid, fru Ferner, var til stede sammen med Prinsessen ved åpningen.</p>
<p>Hans Majestet Kong Harald holdt åpningstale og ønsket alle barna velkommen.</p>
<p><em type="italic">- Denne dagen har vi i Kongefamilien gledet oss til. I mange år har vi ønsket oss en skulpturpark spesielt for barn. Og endelig står den klar, foreløpig med tre skulpturer. To av dem er helt nye, den tredje har stått på Akershus festning. Etter hvert skal det bli flere. </em></p>
<p>Og skulpturene er for barn, kunne Kongen forsikre:</p>
<p><em type="italic">- De er her for dere, de er til å ta på, og ikke bare til pynt. </em></p>
<p>Og barna tok Kong Harald på ordet - det tok ikke lang tid fra avdukingen til skulpturene var i bruk.</p>
<p>Skulpturene er de første fra en landsomfattende konkurranse som vil gå over flere år og resultere i totalt 10 skulpturer. Skulpturparken er en gave fra Sparebankstiftelsen DNB.</p>
<p type="title" xml:lang="nno">Geometrisk rev og Kanin i trøbbel</p>
<p>De to nye skulpturene som ble avduket i dag, er Geometrisk rev og Kanin i trøbbel laget av Sofie Sollid Gjertsen, Setermoen skole og Emma Hansen, Ballangen skole. Deres to bidrag ble valgt ut blant flere hundre bidrag fra Nord-Norge. Det er barna som har tegnet, mens håndverkere har bygget selve skulpturene.</p>
<p xml:lang="nno">I tillegg til de to, er <span type="quote" xml:lang="isl">«Putemann»</span> av Jonas Gjerstad, Martin Danning og Mathias Svendsen fra Sagdalen skole lånt ut fra skulpturstien på Akershus festning.</p>
<p>Kongefamilien tok seg god tid til å se på de nye skulpturene og snakke med formgiverne, som også var til stede i dag.</p>
<p type="title" xml:lang="nno">Boller og saft</p>
<p>Omkring 900 barnehagebarn var gjester ved arrangementet i dag. Sammen med sine voksne ledsagere, fikk de servert boller og saft av Hoffets ansatte. 2500 boller og 400 liter saft gikk med.</p>
<p>Hans Majestet Kongens Garde spilte for store og små, og ledet an i <span type="quote">«Norge i rødt, hvitt og blått»</span>, som barnehagebarna hadde øvd på for anledningen.</p>
<p type="title" xml:lang="nno">Del denne artikkelen på Facebook eller Twitter</p>
<p>Prinsesse Ingrid Alexandras Skulpturpark ble åpnet i Slottsparken 19. mai 2016. Prinsessen sto selv for avdukingen etter at Kongen holdt tale for alle de frammøtte barna.  Redigerer: Henrik Skolt / NTB Scanpix</p>
<p>Relaterte lenker</p>
<list><p type="listitem" xml:lang="nno">Prinsesse Ingrid Alexandras Skulpturpark (Tale)</p>
</list></body></document>