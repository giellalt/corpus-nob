<document xml:lang="nob" id="no_id"><header><title>Prinsesse Märtha Louise  - kongehuset.no</title><genre code="admin"/><author><unknown/></author><wordcount>544</wordcount><conversion_status type="standard"/><availability><license type="standard"/></availability><multilingual/><origFileName>http://www.kongehuset.no/artikkel.html?tid=27568</origFileName><parallel_text xml:lang="eng" location="artikkel.html_tid=28745.html"/><parallel_text xml:lang="sme" location="artikkel.html_tid=76303_sek=75011.html"/><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision$; </version></header><body><p>Hopp til hovedinnhold</p>
<p type="title">Prinsesse Märtha Louise</p>
<p>Prinsesse Märtha Louise ble født 22. september 1971 på Rikshospitalet i Oslo. Hun er eldste barn av H. M. Kong Harald og H.M. Dronning Sonja. Prinsessen har en bror, H.K.H. Kronprins Haakon.</p>
<p>Prinsessen er oppkalt etter sin farmor, Kronprinsesse Märtha, og etter sin tippoldemor, Kong Haakons mor, Dronning Louise. Ved en Grunnlovsendring er Prinsessen arveberettiget til tronen, men som en overgangsordning ble det bestemt at mann går foran kvinne for dem som er født før 1990.</p>
<p type="title">Oppvekst</p>
<p>Prinsessen og hennes bror vokste opp i landlige omgivelser på gården Skaugum i Asker sørvest for Oslo. Foreldrene la stor vekt på at oppdragelsen til begge barna skulle være mest mulig lik den som er vanlig for norsk ungdom. Både Prinsessen og Kronprinsen har derfor gått i kommunal barnehage og på vanlig skole, og de har deltatt på ulike fritidsaktiviteter. Prinsessen sang blant annet i kor, spilte tverrfløyte, danset folkedans og var i mange år ivrig sprangrytter.</p>
<p type="title">Utdanning</p>
<p>Prinsessen begynte i første klasse på Smestad skole i Oslo i 1978. I 1990 avsluttet hun videregående skole ved Kristelig Gymnasium i Oslo. Prinsessen hadde fordypning i språk. Samme høst reiste Prinsessen til England for å være elev ved Waterstock Ridesenter og for å studere litteratur ved Universitetet i Oxford. Noe senere flyttet hun til ridesenteret Arena UK for å perfeksjonere seg som sprangrytter.</p>
<p>Høsten 1992 begynte Prinsesse Märtha Louise ved Bjørknes Privatskole i Oslo. Senere studerte hun fysioterapi ved Høgskolen i Oslo. Etter avlagt eksamen, valgte Prinsessen å tilbringe sin praksistid i Maastricht i Nederland. I desember 1997 fikk hun sin godkjennelse som fysioterapeut, og tok senere utdanning i Rosenmetoden.</p>
<p>I denne perioden satset Prinsesse Märtha Louise også på karrieren som sprangrytter og var på landslaget i flere år, inntil hun la opp i 2000.</p>
<p type="title" xml:lang="deu">Familie</p>
<p>13. desember 2001 forlovet Prinsessen seg med forfatter Ari Behn fra Moss. Paret ble viet av biskop Finn Wagle i Nidaros Domkirke, Trondheim 24. mai 2002.</p>
<p>Paret har tre døtre. Maud Angelica Behn ble født på Rikshospitalet i Oslo 29. april 2003, Leah Isadora Behn ble født på Bloksbjerg på Hankø 8. april 2005 og Emma Tallulah Behn som ble født i Lommedalen 29. september 2008.</p>
<p>Alle tre er døpt i Slottskapellet. Maud Angelica ble døpt 2. juli 2003, Leah Isadora 16. juni 2005 og Emma Tallulah 20. januar 2009.</p>
<p>Prinsessen og familien bor i Lommedalen i Bærum kommune.</p>
<p type="title">Offisielle oppgaver</p>
<p>Prinsesse Märtha Louise utfører offisielle oppdrag for Kongehuset innenfor områder som angår mennesker med nedsatt funksjonsevne.</p>
<p>Prinsessen er beskytter for seks organisasjoner, og hun deltar aktivt i Prinsesse Märtha Louises fond som gir støtte til aktiviteter for funksjonshemmede barn og unge.</p>
<p type="title">Eget foretak</p>
<p>Prinsesse Märtha Louise har lenge vært sterkt engasjert i kulturformidling, og da spesielt formidling av norske folkeeventyr - blant annet gjennom opplesningsserier på norsk fjernsyn. Prinsessen er selv forfatter av flere bøker og lydbøker, og har vært programleder for flere fjernsynserier.</p>
<p>I januar 2002 begynte Prinsessen å arbeide med kulturformidling og rosenmetoden på selvstendig grunnlag. I den forbindelse er det etablert et enkeltmannsforetak, der Prinsessen som juridisk person selv tar hånd om sin forretningsdrift. Fra 1. januar 2002 betaler Prinsessen skatt som alle andre.</p>
<p>I 2007 startet Prinsessen Astarte Education sammen med Elisabeth Nordeng.</p>
<p xml:lang="mrj">11.08.2014</p>
<p type="title" xml:lang="nno">Del denne artikkelen på Facebook eller Twitter</p>
</body></document>
