<document xml:lang="nob" id="no_id">
  <header>
    <title>Offisielt besøk til USA  - kongehuset.no</title>
    <genre code="admin"/>
    <author>
      <unknown/>
    </author>
    <wordcount>546</wordcount>
    <conversion_status type="standard"/>
    <availability>
      <license type="standard"/>
    </availability>
    <multilingual/>
    <origFileName>http://www.kongehuset.no/nyhet.html?tid=127782</origFileName>
    <parallel_text xml:lang="eng" location="nyhet.html_tid=127782.html"/>
    <parallel_text xml:lang="sme" location="nyhet.html_tid=127782_sek=74887.html"/>
    <metadata>
      <uncomplete/>
    </metadata>
    <version>XSLtemplate $Revision: 150288 $; file-specific xsl  Revision; common.xsl  $Revision: 154948 $; </version>
  </header>
  <body>
    <p>Hopp til hovedinnhold</p>
    <p>kongehuset.no</p>
    <p type="title">Offisielt besøk til USA</p>
    <p>Hans Majestet Kong Harald har innledet en ukes offisielt besøk til USA. Kongen besøker delstatene Washington og Alaska, og ankom Seattle onsdag kveld.</p>
    <p xml:lang="koi">23.05.2015</p>
    <p>Hele 450 000 mennesker i delstaten Washington er av norsk herkomst, og det finnes rundt 60 ulike norsk-amerikanske lag og organisasjoner her. Mange leser også avisen the Norwegian American Weekly, som har kommet ut siden 1889.</p>
    <p xml:lang="eng"><em type="italic">- It is easy to understand why so many Norwegian immigrants chose Seattle as their new home, </em>sa Kong Harald da han talte torsdag kveld. <em type="italic">- With the backdrop of hills and mountains and the closeness to the ocean, it looks very much like parts of Norway. I also know that you are no strangers to wet weather. All of you who have been to Norway’s second largest city will probably agree: It makes perfect sense that Bergen and Seattle are twin cities. </em></p>
    <p>Etter en forsiktig start torsdag, der Kongen var gjest ved en offisiell lunsj gitt av Washingtons guvernør, Jay Inslee, hadde Kong Harald et tett program fredag.</p>
    <p type="title" xml:lang="est">Reiselivsseminar</p>
    <p>Dagen startet på reiselivsseminar i Seattle, der Hans Majestet møtte representanter for norsk og amerikansk reiseliv. Innovasjon Norge hadde samlet turoperatører og reisebyrå til en workshop om turistnæringens muligheter i Norge og denne delen av USA – en diskusjon som fortsatte over bordene under næringslivslunsjen som fulgte. En kort film om Norge som turistmål ble også vist for de om lag 70 gjestene.</p>
    <p type="title" xml:lang="eng">Pacific Fishermen Shipyard</p>
    <p>Om ettermiddagen dro Kong Harald til Pacific Fishermen Shipyard i Ballard, grunnlagt i 1946 av 400 norskættede fiskere og deres familier. Ballard er en bydel nordvest i Seattle med lang historie både innen skipsfart og fiske.</p>
    <p>Kongen ble tatt i mot av Doug Dixon, som viste Kong Harald omkring og fortalte om verftets historie. Under omvisningen fikk Kongen møte flere medlemmer av det levende norsk-amerikanske miljøet i området. Blant dem var både redere, fiskere og krabbefiskere - blant annet Sig Hansen fra Tv-serien Deadliest Catch.</p>
    <p type="title" xml:lang="deu">Bergen Place</p>
    <p>Seattle og Bergen er vennskapsbyer, og i Ballard ligger en liten park kalt Bergen Place. Ballard – og Bergen Place - sies å være sentrum for den største 17. mai-feiringen utenfor Norge.</p>
    <p>En del av parken er viet et stort veggmaleri med scener fra Ballards lange historie innen tømmer og sjøfart. Veggmaleriet har vært nede for renovasjon, men i går kunne Kong Harald avduke en restaurert utgave av maleriet, som også understreker de sterke båndene mellom Seattle og Skandinavia.</p>
    <p type="title" xml:lang="nno">Talte om kvelden</p>
    <p>Om kvelden deltok Kong Harald ved en bankett der Norges ambassadør, Kåre Aas, hadde invitert representanter for det norsk-amerikanske miljøet i delstaten.</p>
    <p>Kong Harald holdt reisens første tale under middagen. Kongen understreket de mange kulturelle båndene mellom Norge og Washington, som gjør det så lett for nordmenn å føle seg hjemme i Seattle. Han takket også for den store gjestfriheten, både ved senere besøk og under de fem krigsårene den daværende Kronprinsfamilien tilbrakte i USA under nazistenes okkupasjon av Norge.</p>
    <p xml:lang="eng">
      <em type="italic">- I am deeply grateful for the generosity and hospitality we felt throughout those five years in the United States. Your country has had a special place in my heart ever since. </em>
    </p>
    <p type="title" xml:lang="nno">Del denne artikkelen på Facebook eller Twitter</p>
    <p>Relaterte lenker</p>
    <list>
      <p type="listitem" xml:lang="eng">Official visit to the US: Speech in Seattle (Tale)</p>
    </list>
    <list>
      <p type="listitem" xml:lang="eng">Pacific Fisherman Shipyard</p>
    </list>
  </body>
</document>
