<document xml:lang="nob" id="no_id"><header><title>Ridderrennet 2013  - kongehuset.no</title><genre code="admin"/><author><unknown/></author><wordcount>362</wordcount><conversion_status type="standard"/><availability><license type="standard"/></availability><multilingual/><origFileName>http://www.kongehuset.no/nyhet.html?tid=114788</origFileName><parallel_text xml:lang="sme" location="nyhet.html_tid=114788_sek=74887.html"/><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision: 154948 $; </version></header><body><p>Hopp til hovedinnhold</p>
<p type="title">Ridderrennet 2013</p>
<p>Det tradisjonsrike Ridderrennet arrangeres for 50. gang. Rennets beskytter, Prinsesse Märtha Louise, og Deres Kongelige Høyheter Kronprinsen og Kronprinsessen, deltok som ledsagere under jubileumsrennene i dag.</p>
<p xml:lang="vep">13.04.2013</p>
<p>I løpet av sine femti år har Ridderrennet utviklet seg til å bli verdens største årlige vinteridrettsarrangement for fysisk funksjonshemmede mennesker.</p>
<p type="title">Det handler om å våge spranget</p>
<p>Prinsessen hilste utøvere, ledsagere og tilskuere med sagnet om Ridderspranget i Sjoa, der ridder Sigvat reddet seg og sin kjære fra forfølgerne ved å våge spranget over juvet.</p>
<p><em type="italic">- Historien handler om å våge, om å ta spranget, </em>sa Prinsessen i dag. <em type="italic">Slik Erling Stordahl gjorde det for 50 år siden: Fra å være et lite skirenn for blinde og svaksynte, har det vokst til en uke med en hel rekke aktiviteter. Ridderuken er i dag verdens største årlige vinteridrettsarrangement for fysisk funksjonshemmede mennesker, og den ville ideen ble til et eventyr. </em></p>
<p type="title" xml:lang="dan">Ledsagere</p>
<p>Deltakerne stiller med ledsagere i løypene, og i år var både Prinsessen og Kronprinsparet med. Prinsessen gikk fem-kilometeren sammen med Kjetil Nilsen, mens Kronprinsesse Mette-Marit ledsaget Cathrine Nøttingnes og Kronprins Haakon fulgte Helge Flo på henholdsvis fem og 20-kilometer.</p>
<p>Hennes Kongelige Høyhet Prinsesse Ingrid Alexandra og Prins Sverre Magnus var også til stede på Beitostølen i dag, der de hjalp til med medaljeutdelingen.</p>
<p>Etter vel gjennomførte løp, deltok de kongelige på en uhøytidelig lunsj i målområdet sammen med utøvere, arrangør og gjester.</p>
<p type="title" xml:lang="swe">Deltatt i 50 år</p>
<p>I anledning jubileet, var det også markering av to som har gått hvert år. Prinsesse Märtha Louise delte ut medalje til Kåre Dahl, og Kronprinsessen delte ut medalje til Gunleik Bergerud. Begge har tatt del i hvert eneste av de 50. ridderrennene som har vært arrangert.</p>
<p>Kongelig deltakelse ved Ridderrennet er også en femti år gammel tradisjon. Det var Kong Olav som åpnet det første rennet i april 1964. Kong Olav var også rennets beskytter fram til sin død i 1991. Kong Harald holdt sin hånd over Ridderrennet fra 1992 til 2006, da Prinsesse Märtha Louise overtok som beskytter. De kongelige har også deltatt som ledsagere ved en rekke anledninger.</p>
<p type="title" xml:lang="nno">Del denne artikkelen på Facebook eller Twitter</p>
<p>Relaterte lenker</p>
<list><p type="listitem" xml:lang="nno">Ridderrennet 2013: Hilsen (Tale)</p>
</list><list><p type="listitem" xml:lang="nno">Ridderrennet.no</p>
</list></body></document>