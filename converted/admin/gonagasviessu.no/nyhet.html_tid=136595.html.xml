<document xml:lang="nob" id="no_id"><header><title>Feiring i Bodø  - kongehuset.no</title><genre code="admin"/><author><unknown/></author><wordcount>624</wordcount><conversion_status type="standard"/><availability><license type="standard"/></availability><multilingual/><origFileName>http://www.kongehuset.no/nyhet.html?tid=136595</origFileName><parallel_text xml:lang="sme" location="nyhet.html_tid=136595_sek=74887.html"/><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision: 154948 $; </version></header><body><p>Hopp til hovedinnhold</p>
<p type="title">Feiring i Bodø</p>
<p>Jubileumsreisen fortsatte i dag og det var en annen jubilant som tok i mot: Bodø markerer sitt 200-årsjubileum i år, og Deres Majesteter Kongen og Dronningens besøk passet godt inn i feiringen.</p>
<p xml:lang="vep">19.06.2016</p>
<p>Dronning Sonja gratulerte byen med dagen:</p>
<p><em type="italic">- Aller først vil jeg ønske Bodø by hjertelig til lykke med 200-års </em><em type="italic">jubileet! Kongen og jeg har mange gode minner fra besøk i byen, og setter stor pris på å være her nettopp nå under markeringen. </em></p>
<p type="title">Byvandring og folkefest</p>
<p>Sjaluppen fra Kongeskipet la til rett over klokken 11.00, og Kongen og Dronningen gikk i land i Bodø havn. Herfra la de ut på en vandring gjennom byen, opp mot torget. Det ble en begivenhetsrik vandring for Kongeparet med både lydskulptur og kunstinnslag ved Stormen bibliotek, sang og dans fra barn og unge. Koret fra Domkirkens sangskole framførte Bodøsangen, og barnehagebarn sang bursdagssang til 200-årsjubilanten, Bodø.</p>
<p>Vel framme på torget fikk Kongeparet oppleve flere musikkinnslag og se brasiliansk og somalisk sambaoppvisning. Danserne lot ikke skarve åtte varmegrader legge noen demper på innsatsen. Det hele ble avsluttet med Kongesangen.</p>
<p type="title">Hagefest på Bodø kultursenter</p>
<p>Kongen og Dronningen hadde invitert 300 gjester fra ulike deler av Nordland til hagefest, og den fant sted på kultursenteret i ettermiddag. Dronning Sonja ønsket gjestene velkommen:</p>
<p>- <em type="italic">Det er en stor glede for meg å få ønske alle varmt velkommen hit til vakre Nordland kultursenter, som vi har vært så heldige å få benytte når vi ønsket å invitere til hagefest. </em> </p>
<p>Lokale krefter, blant annet fra fagskolene i Nordland, sto for mat og servering, og Marija Håkonsen Milanovic, leder for ungdommens fylkesting, talte om framtidshåp. Det ble flere underholdningsinnslag, blant annet med musikk og sang fra elever ved Bodø videregående skole.</p>
<p>Dronningens kjærlighet til å bevege seg i naturen - ikke minst i Nordland -er velkjent, og i talen sin fortalte hun om sine mange turer i fylket:</p>
<p><em type="italic">- For 25 år siden gikk jeg på en av mine første fotturer i Saltfjellet. Det var en uforglemmelig opplevelse. Mitt vandrerhjerte var tapt for alltid. Jeg bestemte meg umiddelbart for å komme tilbake for å oppleve vinter-varianten i samme område. Året etter ble det dermed skitur. </em></p>
<p>Også i kveld får Dronningen en mulighet til å gå - da åpner hun Keiserstien på byfjellet ved Bodø.</p>
<p type="title">Ludvig Filip-rommet</p>
<p>Avslutningsvis fikk Kongeparet se Ludvig Filip-rommet, kjent for veggmalerier malt av Gottfried Ezekiel i 1754. Maleriene prydet opprinnelig Bodin prestegård, som lå her tidligere.  Rommet er oppkalt etter den franske prinsen Louis Philippe av Orleans, som var gjest på prestegården sommeren 1795, da han var på flukt fra den franske revolusjon. I 1830 ble han konge av Frankrike.</p>
<p type="title" xml:lang="deu">Åpner Keiserstien</p>
<p>Dronning Sonja åpner <span type="quote" xml:lang="fin">"Keiserstien"</span> i kveld - en ny sti til et flott utsiktspunkt på byfjellet, som har blitt realisert nå i jubileumsåret.</p>
<p>Seks sherpaer fra Nepal har arbeidet med stien siden 2015, og avsluttet de siste 15 - 20 meterne med en steintrapp. Før byggingen tok til, velsignet de fjellet med bønn og lys for å sikre mot uhell under arbeidet. De seks kommer fra landsbyer i nærheten av Mount Everest og har lang erfaring i å arbeide med stein og arbeide i bratt terreng.</p>
<p>Dronningen vil gå stien opp til Keiservarden, der Kong Harald også vil være til stede. Dronning Sonja vil åpne stien ved å reise en stein sammen med en av sherpaene. Omtrent 40 000 mennesker besøket Keiservarden hvert år. Med denne nye stien, kan det fort ble enda flér.</p>
<p>Senere i kveld forlater Kongeskipet Norge Bodø og setter kurs for Trondheim, hvor de er ventet 22. juni.</p>
<p type="title" xml:lang="nno">Del denne artikkelen på Facebook eller Twitter</p>
<p>Relaterte lenker</p>
<list><p type="listitem" xml:lang="nno">Jubileumsreisen: Tale i Bodø (Tale)</p>
<p type="listitem" xml:lang="fin">Jubileumsreisen 2016 (Fotoalbum)</p>
<p type="listitem">Startet Jubileumsreisen i Tromsø (Nyhet)</p>
<p type="listitem">Jubileumsreisen i Stavanger (Nyhet)</p>
</list><list><p type="listitem">Bodø 2016</p>
</list></body></document>