<document xml:lang="nob" id="no_id"><header><title>Statsbesøk til Italia  - kongehuset.no</title><genre code="admin"/><author><unknown/></author><wordcount>427</wordcount><conversion_status type="standard"/><availability><license type="standard"/></availability><multilingual/><origFileName>http://www.kongehuset.no/nyhet.html?tid=135225</origFileName><parallel_text xml:lang="eng" location="nyhet.html_tid=135225.html"/><parallel_text xml:lang="sme" location="nyhet.html_tid=135225_sek=74887.html"/><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision$; </version></header><body><p>Hopp til hovedinnhold</p>
<p type="title">Statsbesøk til Italia</p>
<p>Deres Majesteter Kong Harald og Dronning Sonja innledet et tre dagers statsbesøk til Italia i dag. Kongeparet leder en delegasjon med representanter for norske myndigheter og næringsliv.</p>
<p xml:lang="mrj">06.04.2016</p>
<p>Kongeparet ankom Roma i går ettermiddag. Roma er åsted for besøkets to første dager, mens den tredje utspiller seg i Milano. Utenriksminister Børge Brende og olje- og energiminister Tord Lien ledsager Kongen og Dronningen i henholdsvis Roma og Milano.</p>
<p>Det er Italias president, Hans Eksellense Sergio Mattarella, som er vert for besøket, og i dag ønsket han Kongeparet offisielt velkommen i en høytidelig velkomstseremoni.</p>
<p type="title" xml:lang="est">Velkomstseremoni</p>
<p>Velkomstseremonien fant sted i borggården utenfor Palazzo del Quirinale. Palasset ligger på Qurinalhøyden – en av Romas syv berømte høyder, og er den italienske presidentens offisielle residens. President Mattarella tok i mot Kongen og Dronningen sammen med sin datter, Laura Mattarella, som er Italias førstedame.</p>
<p>Nasjonalsangene ble avspilt og det norske flagget heist over Qurinalepalasset, før Kongen og Presidenten inspiserte æreskompanier fra de tre våpengrenene og Presidentens livgarde.</p>
<p>Etter seremonien møttes Kongeparet, Presidenten og de offisielle delegasjonene til samtaler, før Kongen og Dronningen hadde reisens første møte med representanter for norsk og italiensk presse.</p>
<p type="title" xml:lang="nno">Møter</p>
<p>Etter en offisiell lunsj der Kongeparet var statsminister Matteo Renzis gjester i statsministerboligen, Palazzo Chigi, møtte Kongen og Dronningen med presidenten i det italienske senatet, herr Pietro Grasso og deretter med presidenten i senatets deputertkammer, fr Laura Boldrini.</p>
<p type="title" xml:lang="sme">Statsmiddag</p>
<p>I kveld er Kongeparet igjen gjester i Quirinalepalasset, der President Mattarella holder middag til ære for besøket. Tradisjonen tro, taler både verten og det gjestende statsoverhodet ved slike anledninger, og Kong Harald har nettopp avsluttet sin.</p>
<p>Kongen understrekte det gode forholdet mellom våre to land, og hvordan Italia er et av nordmenns kjæreste feriemål.</p>
<p><em type="italic">- Italia forbinder vi med alt som godt er: Flott natur, nydelig mat og vin, stor litteratur, film og billedkunst, udødelig musikk – og høy kvalitet. </em></p>
<p>Kong Harald berømmet også Italias betydelige innsats i Middelhavet:</p>
<p><em type="italic">- Italias viktige tilstedeværelse på havet har bidratt til å redde mange liv. Jeg gir min honnør til de italienske mannskapene som sammen med mannskaper fra andre land, også Norge, daglig står i krevende redningsoppdrag. </em></p>
<p>I morgen fortsetter besøket ved det italienske fedrelandsmonumentet, Altare della Patria, der Kongen vil legge ned krans på den ukjente soldats grav.</p>
<p type="title" xml:lang="nno">Del denne artikkelen på Facebook eller Twitter</p>
<p>Italias statsminister, Matteo Renzi, tar i mot Kongeparet under et høytidelig seremoni utenfor Palazzo Chigi. Foto: Palazzo Chigi.</p>
<p>Relaterte lenker</p>
<list><p type="listitem" xml:lang="nno">Statsbesøk til Italia: Tale under gallamiddagen (Tale)</p>
<p type="listitem">Kongeparet i Roma (Nyhet)</p>
<p type="listitem">Avsluttet i Milano (Nyhet)</p>
<p type="listitem">Statsbesøk i Kong Haralds regjeringstid (Artikkel)</p>
</list></body></document>
