<document xml:lang="nob" id="no_id"><header><title>Sveitsisk lyskunst og teknologi  - kongehuset.no</title><genre code="admin"/><author><unknown/></author><wordcount>359</wordcount><conversion_status type="standard"/><availability><license type="standard"/></availability><multilingual/><origFileName>http://www.kongehuset.no/nyhet.html?tid=88121</origFileName><parallel_text xml:lang="eng" location="nyhet.html_tid=88139.html"/><parallel_text xml:lang="sme" location="nyhet.html_tid=88205_sek=74887.html"/><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision$; </version></header><body><p>Hopp til hovedinnhold</p>
<p type="title">Sveitsisk lyskunst og teknologi</p>
<p>I anledning besøket fra Sveits projiserte lysmesteren Gerry Hofstetter bilder på Slottets fasade under gallamiddagen i går kveld. I morges fortsatte statsbesøket da DD.MM. Kongen og Dronningen ledsaget Presidentparet til teknologiseminar på Rikshospitalet.</p>
<p xml:lang="mrj">15.10.2010</p>
<p>Seminaret var et samarbeid mellom MedTech Switzerland og Oslo Medtech, og hadde som formål å føre representanter for helsevesenet og medisinske teknologibedrifter sammen.</p>
<p>Både President Leuthard og helseminister Anne-Grete Strøm-Erichsen innledet, før det ble åpnet for presentasjoner av eksempler på innovativ teknologi, blant annet innen administrasjon av insulin og laserkirurgi.</p>
<p>Konge- og presidentparet var til stede under seminarets første del. Deretter returnerte Kongen til Slottet for å holde Statsråd, mens Dronning Sonja ledsaget presidentparet til Nobelinstituttet.</p>
<p type="title" xml:lang="nno">Foredro på Nobelinstituttet</p>
<p>På Nobelinstituttet ble følget møtt av instituttets direktør, Geir Lundestad og Jan Egeland, leder av Norsk utenrikspolitisk institutt. Etter å ha signert Nobelinstituttet gjestebok, holdt President Leuthard foredraget "The World is shifting - where is the European continent heading?".</p>
<p>Etter foredraget reiste Presidenten til statsministerens kontor, der hun møtte med statsminister Jens Stoltenberg. Senere på dagen hadde President Leuthard også et møte med utenriksminister Jonas Gahr Støre.</p>
<p type="title" xml:lang="nno">Offisiell lunsj</p>
<p>Statsminister Stoltenberg var vert da Regjeringen holdt lunsj til ære for det sveitsiske presidentparet. Lunsjen ble holdt i Regjeringens representasjonslokaler, og både Kongeparet og Kronprinsparet var til stede.</p>
<p type="title">Konsert og mottakelse</p>
<p>I kveld vil Kongen og Dronningen, Kronprinsen og Kronprinsessen være Sveits' gjester ved en mottakelse på Grand hotel. Ambassadør Denis Feldmeyer er vert for mottakelsen, som innledes med en konsert.</p>
<p>Dette vil være det siste arrangementet før President Doris Leuthard og dr Roland Hausin tar formell avskjed med Kongen og Dronningen og statsbesøket avsluttes.</p>
<p type="title" xml:lang="nno">Del denne artikkelen på Facebook eller Twitter</p>
<p xml:lang="nno">Fakta</p>
<p xml:lang="nno"><em type="italic">Fakta om Sveits </em></p>
<p>Hovedstad: Bern Største byer: Zürich, Genève, Basel og Bern</p>
<p>Størrelse: 41 284 km² Befolkning 2010: ca 7,8 millioner Offisielle språk: Tysk, fransk og italiensk</p>
<p>Styresett: Konføderal republikk Statsoverhode: Forbundspresident Doris Leuthard</p>
<p xml:lang="dan">Diplomatiske forbindelser med Norge siden 1906</p>
<p>Sveits en viktig partner for Norge innenfor bl.a. EFTA og WTO, der det er et nært samarbeid knyttet til landbrukspolitiske fellestrekk.</p>
<p>Kilde: UD</p>
<p>Relaterte lenker</p>
<list><p type="listitem">Statsbesøk (Seksjonstekst)</p>
<p type="listitem">Statsbesøk i Kong Haralds regjeringstid (Artikkel)</p>
<p type="listitem">Statsbesøk fra Sveits (Nyhet)</p>
</list></body></document>
