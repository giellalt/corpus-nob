<document xml:lang="nob" id="no_id"><header><title>Avsluttet i Milano  - kongehuset.no</title><genre code="admin"/><author><unknown/></author><wordcount>582</wordcount><conversion_status type="standard"/><availability><license type="standard"/></availability><multilingual/><origFileName>http://www.kongehuset.no/nyhet.html?tid=135257</origFileName><parallel_text xml:lang="eng" location="nyhet.html_tid=135257.html"/><parallel_text xml:lang="sme" location="nyhet.html_tid=135257_sek=74887.html"/><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision: 154948 $; </version></header><body><p>Hopp til hovedinnhold</p>
<p type="title">Avsluttet i Milano</p>
<p>Siste dag av Kongeparets statsbesøk fant sted i Milano – Italias finanshovedstad. Italia er en av verdens største økonomier og en viktig handelspartner for Norge.</p>
<p xml:lang="vep">07.04.2016</p>
<p>Norge og Italia samarbeider allerede på en rekke områder, men det finnes godt potensial for å utvikle dette videre. Ikke minst finnes det betydelige muligheter innenfor energisektoren, påpekte utenriksminister Børge Brende ved innledningen av statsbesøket. Et seminar om energi i lys av det grønne skiftet var da også første post på programmet for Deres Majesteter Kongen og Dronningen i dag.</p>
<p xml:lang="nno">Olje- og energiminister Tord Lien var blant de første innlederne under seminaret <em type="italic">Italian-Norwegian Energy Dialogue: Solutions for the Future, </em>som diskuterte viktige spørsmål som innovativ teknologi, karbonfangst og framtidens energikilder.  </p>
<p type="title">Norske virksomheter i Italia</p>
<p>Stiftelsen Seed Forum arbeider for å knytte gode forretningsideer sammen med potensielle investorer. Konseptet startet i Norge i 2002, og er i dag et globalt nettverk med nasjonale representanter i mer enn 40 land. Kong Harald og Dronning Sonja overvar stiftelsens første møte i Italia i dag, der gründere fikk presentere seg for italienske investorer og næringsliv. Kongeparet benyttet også muligheten til å snakke nærmere med representanter for entreprenørene.</p>
<p>Ved et besøk til velrenommerte SDA Bocconi, fikk Kongen og Dronningen også møte flere norske designere som studerer og arbeider i den italienske motehovedstaden.</p>
<p type="title" xml:lang="dan">Næringslivslunsj</p>
<p>Kong Harald og Dronning Sonja fikk muligheten til å snakke med enda flere representanter for næringslivet i Italia under lunsjen gitt av den norske ambassadøren, Bjørn Grydeland.</p>
<p>Kong Harald talte under måltidet, og pekte på flere viktige områder for italiensk-norsk samhandel. Handelen mellom våre to land går helt tilbake til 1432, kunne Kongen fortelle, da en italiener forliste utenfor Røst:</p>
<p xml:lang="eng"><em type="italic">- Trading relations between Norway and Italy date back to 1432, when Pietro Querini ended up shipwrecked on the island of Røst, in Lofoten in Northern Norway. Querini described how the local population generously took care of him and his crew during the winter. He brought back to Italy what has become a popular product,  stoccafisso  . Together with salmon, it remains among our most successful exports to Italy. </em></p>
<p>Selve måltidet var også et ekte norsk-italiensk samarbeid, påpekte Kong Harald:</p>
<p xml:lang="eng"><em type="italic">- Let us now enjoy the taste of Norwegian seafood prepared according to the best Italian gastronomic traditions. I am certain this will provide a delicious example of the match between Norwegian raw materials and Italian finesse and craftsmanship. </em></p>
<p type="title">Norsk design på utstilling</p>
<p>Ved Ventura  Lambrate er det hektisk aktivitet om dagen. Den 12. april åpner årets designshow med over 160 utstillere, som en del av  Milano Design Week 2016 . Kongeparet fikk ta del i en forhåndsvisning av de to norske utstillingene  " Structure – Norwegian contemporary crafts and design"   og <em type="italic">" </em> Inside Wood".  </p>
<p><em type="italic"><span type="quote" xml:lang="ron">"Structure"</span> </em>viser nye arbeider av  26 norske designere og kunsthåndverkere, med et bredt utvalg av møbler, keramikk, belysning, tekstil og interiør – alt formgitt med utgangspunkt i ordet <span type="quote" xml:lang="isl">"struktur"</span>.  </p>
<p><em type="italic"><span type="quote" xml:lang="eng">"Inside wood"</span> </em>er en helt annerledes utstilling. Her er det eksperimentene og prosessene som går forut for produktene som står i fokus. Under omvisningen fikk Kongeparet møte både studenter og lærerkrefter fra Kunsthøgskolen i Bergen, som står bak utstillingen. </p>
<p>Et avsluttende møte med pressen rundet av Kongeparets statsbesøk til Italia. Det er det 45. statsbesøket Kongen og Dronningen gjennomfører, og det andre til Italia. Det første fant sted i 2001.</p>
<p type="title" xml:lang="nno">Del denne artikkelen på Facebook eller Twitter</p>
<p>Relaterte lenker</p>
<list><p type="listitem" xml:lang="eng">State visit to Italiy: Milan (Tale)</p>
<p type="listitem">Statsbesøk til Italia (Nyhet)</p>
<p type="listitem">Kongeparet i Roma (Nyhet)</p>
</list><list><p type="listitem" xml:lang="nno">Seedforum.org</p>
<p type="listitem" xml:lang="rmy-rka">Ventura Lambrate</p>
<p type="listitem" xml:lang="eng">Norwegianstructure.com</p>
<p type="listitem" xml:lang="eng">Insidewood.no</p>
</list></body></document>