<document xml:lang="nob" id="no_id">
  <header>
    <title>Statsbesøk fra Sveits  - kongehuset.no</title>
    <genre code="admin"/>
    <author>
      <unknown/>
    </author>
    <wordcount>475</wordcount>
    <conversion_status type="standard"/>
    <availability>
      <license type="standard"/>
    </availability>
    <multilingual/>
    <origFileName>http://www.kongehuset.no/nyhet.html?tid=88099</origFileName>
    <parallel_text xml:lang="eng" location="nyhet.html_tid=88138.html"/>
    <parallel_text xml:lang="sme" location="nyhet.html_tid=88204_sek=74887.html"/>
    <metadata>
      <uncomplete/>
    </metadata>
    <version>XSLtemplate $Revision: 150288 $; file-specific xsl  Revision; common.xsl  $Revision: 154948 $; </version>
  </header>
  <body>
    <p>Hopp til hovedinnhold</p>
    <p>kongehuset.no</p>
    <p type="title">Statsbesøk fra Sveits</p>
    <p>Statsbesøket fra Sveits startet i dag, da Deres Majesteter Kongen og Dronningen tok i mot President Doris Leuthard og dr Roland Hausin under en høytidelig seremoni på Slottsplassen.</p>
    <p xml:lang="koi">14.10.2010</p>
    <p>Det sveitsiske presidentparet avlegger statsbesøk til Norge 14. - 15. oktober.</p>
    <p type="title" xml:lang="est">Velkomstseremoni</p>
    <p>På Slottsplassen ble President Leuthard og dr Hausin ønsket offisielt velkommen til Norge av Kong Harald og Dronning Sonja, som er deres vertskap under besøket, og av Kronprinsesse Mette-Marit.</p>
    <p>President Leuthard inspiserte æresgarden i følge med Kongen, og tok seg også tid til å hilse på barn som var møtt fram på Slottsplassen. Deretter presenterte Kong Harald representanter for det offisielle Norge for gjestene.</p>
    <p type="title">Krans ved Nasjonalmonumentet</p>
    <p>I tråd med tradisjonen ved statsbesøk, var bekransning av nasjonalmonumentet den første offisielle programposten etter velkomsten og offisiell lunsj på Slottet. President Leuthard inspiserte æresgarden før hun la ned krans på minnesmerket over nordmenn som falt under 2. verdenskrig.</p>
    <p>Etter kransnedleggelsen reiste følget til Norsk senter for design og arkitektur - DogA.</p>
    <p type="title">Sveitsisk design på DogA</p>
    <p>Kongeparet og Presidentparet var til stede på DogA for å overvære åpningen av utstillingen Design Preis Schweiz. Denne sveitsiske utmerkelsen har som mål å framheve betydningen av sveitsisk design, og deles ut hvert annet år. Design Preis Schweiz tildeles prosjekter som har utmerket seg ved å være spesielt innovative og fremtidsrettede.</p>
    <p>Utstillingen på DogA viser vinnere og nominerte innen møbel- og interiørdesign, mote og tekstil, produkt- og industridesign.</p>
    <p type="title" xml:lang="nno">Møter</p>
    <p>Etter åpningen på DogA, reiste President Leuthard til Stortinget, ledsaget av Kong Harald, for et møte med Stortingspresident Dag Terje Andersen. Presidenten fortsatte senere til Nærings- og handelsdepartementet for et møte med statsråd Trond Giske.</p>
    <p type="title" xml:lang="nno">Olje og plast på Teknisk museum</p>
    <p>Parallelt med møtene, besøkte Dronning Sonja og dr Hausin Teknisk museum. Her fikk de omvisninger i to av utstillingene:</p>
    <p>Utstillingen om olje og gass forteller historien om hvordan petroleum ble Norges nye næring og ledende inntektskilde etter 1970. Utstillingen <span type="quote">"Plast i det moderne Norge"</span> ser på ulike aspekter ved dette materialet; både plast som symbolet for det uekte, for bruk- og kastmentalitet og søppelberg - og plastens demokratiserende effekt gjennom å gjøre forbruksvarer billigere og dermed tilgjengelige for de mange.</p>
    <p type="title" xml:lang="smj">Gallamiddag</p>
    <p>I kveld er det gallamiddag på Det kongelige slott til ære for President Doris Leuthard og dr Roland Hausin.</p>
    <p type="title" xml:lang="nno">Del denne artikkelen på Facebook eller Twitter</p>
    <p xml:lang="nno">Fakta</p>
    <p xml:lang="nno">
      <em type="italic">Fakta om Sveits </em>
    </p>
    <p>Hovedstad: Bern Største byer: Zürich, Genève, Basel og Bern</p>
    <p>Størrelse: 41 284 km² Befolkning 2010: ca 7,8 millioner Offisielle språk: Tysk, fransk og italiensk</p>
    <p>Styresett: Konføderal republikk Statsoverhode: Forbundspresident Doris Leuthard</p>
    <p xml:lang="dan">Diplomatiske forbindelser med Norge siden 1906</p>
    <p>Sveits en viktig partner for Norge innenfor bl.a. EFTA og WTO, der det er et nært samarbeid knyttet til landbrukspolitiske fellestrekk.</p>
    <p>Kilde: UD</p>
    <p>Relaterte lenker</p>
    <list>
      <p type="listitem" xml:lang="eng">State visit from Switzerland: His Majesty's speech (Tale)</p>
      <p type="listitem">Sveitsisk lyskunst og teknologi (Nyhet)</p>
      <p type="listitem">Statsbesøk (Seksjonstekst)</p>
      <p type="listitem">Statsbesøk i Kong Haralds regjeringstid (Artikkel)</p>
    </list>
  </body>
</document>
