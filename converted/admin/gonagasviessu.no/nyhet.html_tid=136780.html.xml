<document xml:lang="nob" id="no_id"><header><title>Gjenopplevde signingen  - kongehuset.no</title><genre code="admin"/><author><unknown/></author><wordcount>492</wordcount><conversion_status type="standard"/><availability><license type="standard"/></availability><multilingual/><origFileName>http://www.kongehuset.no/nyhet.html?tid=136780</origFileName><parallel_text xml:lang="sme" location="nyhet.html_tid=136780_sek=74887.html"/><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision$; </version></header><body><p>Hopp til hovedinnhold</p>
<p type="title" xml:lang="dan">Gjenopplevde signingen</p>
<p>- Trondheim er et spesielt sted for oss, sa Hans Majestet Kongen da jubileumsreisen nådde byen der signingen av kongegjerningen fant sted for 25 år siden.</p>
<p xml:lang="koi">23.06.2016</p>
<p xml:lang="nno">Etter besøk i Tromsø og Bodø, nådde Kongeparets Jubileumsreise i dag Trondheim, og i ettermiddag kunne Kong Harald ønske velkommen til hagefest i sitt <span type="quote">«trønderske hjem»</span>.</p>
<p>- Trondhjem er et veldig spesielt sted for oss. Ikke bare for Dronningen og meg, men for hele det norske monarkiet med dets lange linjer og dype røtter. I Nidarosdomen kjenner vi virkelig hvordan historien griper inn i våre liv og plasserer oss i en lang rekke av mennesker og begivenheter som til sammen skaper vårt lands historie, sa Kongen da han ønsket velkommen til hagefest ved Stiftsgården.</p>
<p type="title" xml:lang="som">Festgudstjeneste</p>
<p>I formiddag var hele Kongefamilien samlet til jubileumsgudstjeneste i domkirken. Det var en høytidelig og varm festgudstjeneste som rørte Kongeparet - slik signingsgudstjenesten gjorde det for 25 år siden.</p>
<p>I talen i ettermiddag takket Kong Harald for de gode opplevelsene og minnet dagen for 25 år siden, som han mente hadde gitt den best mulige start på kongegjerningen.</p>
<p><em type="italic">- Jubileumsgudstjenesten i Nidarosdomen brakte oss rett tilbake til 1991, </em>fortalte Kongen. <em type="italic">- 23. juni for 25 år siden kommer alltid til å stå for oss som en av de største dagene i våre liv. Inntrykkene var så store og følelsene så sterke at alle vi i familien nesten var litt utenfor oss selv da vi kom ut av katedralen til folkehavet som ventet oss. (...) </em></p>
<p><em type="italic">- Både selve seremonien og reisen som fulgte ga oss den beste starten vi kunne få på vår gjerning. Jeg skal aldri glemme utseilingen fra Trondhjem. Da vi la fra kai med sjalupp i Ravnkloa og så menneskehavet og flaggene langsomt fjerne seg, var det som om det hele begynte å gå opp for meg. At nå begynner det. </em></p>
<p type="title" xml:lang="nno">Startet i Ravnkloa</p>
<p>Hagefesten i Stiftsgården var siste post i en innholdsrik jubileumsdag. Det startet klokken 10.00 om formiddagen med <span type="quote" xml:lang="nno">"folkefrokost"</span> i Ravnkloa. Der vanket det tale fra ordfører Rita Otervik, musikk fra Aydan og Jassá, barnekunst og munngodt fra blant annet Fiskehallen.</p>
<p>Dagen ble rundet av med hagefest ved Stiftsgården, som er Kongefamiliens offisielle residens i Trondheim. Der deltok både stortingspresident Olemic Thommesen, statsminister Erna Solberg og høyesterettsjustitiarius Toril Marie Øie - sammen med 600 inviterte gjester.</p>
<p>Ungdomspolitiker Muzaffer Kara talte, Marit Johanne Nielsen og pianist Kyrre Havdal fremførte opera, mens jazzmusikere fra NTNU og dansere fra Trondheim katedralskole bidro ytterligere til den gode stemningen.</p>
<p>Se flere bilder fra dagen - og resten av jubileumsreisen - i fotoalbumet Jubileumsreisen 2016.</p>
<p>Kongeparet er nå halvveis i sommerens jubileumsreise. I kveld setter de kursen videre nedover langs kysten. Neste stopp er Bergen lørdag 25. juni.</p>
<p type="title" xml:lang="nno">Del denne artikkelen på Facebook eller Twitter</p>
<p>Relaterte lenker</p>
<list><p type="listitem" xml:lang="nno">Jubileumsreisen: Tale i Trondheim (Tale)</p>
<p type="listitem" xml:lang="fin">Jubileumsreisen 2016 (Fotoalbum)</p>
<p type="listitem">Signingen 1991 (Videopresentasjon)</p>
<p type="listitem" xml:lang="nno">Tre generasjonar (Nyhet)</p>
<p type="listitem">Startet Jubileumsreisen i Tromsø (Nyhet)</p>
<p type="listitem">Feiring i Bodø (Nyhet)</p>
<p type="listitem">Jubileumsreisen i Stavanger (Nyhet)</p>
<p type="listitem">Stiftsgården (Artikkel)</p>
</list></body></document>
