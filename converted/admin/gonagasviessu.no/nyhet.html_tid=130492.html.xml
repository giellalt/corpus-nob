<document xml:lang="nob" id="no_id">
  <header>
    <title>Næringssamarbeid i Rio  - kongehuset.no</title>
    <genre code="admin"/>
    <author>
      <unknown/>
    </author>
    <wordcount>835</wordcount>
    <conversion_status type="standard"/>
    <availability>
      <license type="standard"/>
    </availability>
    <multilingual/>
    <origFileName>http://www.kongehuset.no/nyhet.html?tid=130492</origFileName>
    <parallel_text xml:lang="eng" location="nyhet.html_tid=130492.html"/>
    <parallel_text xml:lang="sme" location="nyhet.html_tid=130492_sek=74887.html"/>
    <metadata>
      <uncomplete/>
    </metadata>
    <version>XSLtemplate $Revision: 150288 $; file-specific xsl  Revision; common.xsl  $Revision: 154948 $; </version>
  </header>
  <body>
    <p>Hopp til hovedinnhold</p>
    <p>kongehuset.no</p>
    <p type="title">Næringssamarbeid i Rio</p>
    <p>H.K.H. Kronprinsens besøk til Brasil fortsatte i Rio de Janeiro i dag. Rio er et økonomisk sentrum, og byen der de fleste norske selskap etablert i Brasil har sine hovedkvarter.</p>
    <p xml:lang="koi">17.11.2015</p>
    <p>Norsk torsk – i form av klippfisk til brasilianernes bacalao – er den eldste varen i vår handel med Brasil. I dag har olje og virksomhet knyttet opp mot dette overtatt som det mest sentrale, med over 9 000 lokalt ansatte i norskeide selskaper. I tillegg etablerer norske virksomheter seg på nye områder, som aluminium, jordbruk og fornybar energi.</p>
    <p xml:lang="dan">Kronprins Haakons program i Rio i dag fokuserer på handels- og næringssamarbeid.</p>
    <p type="title" xml:lang="isl">Næringslivsseminar</p>
    <p>Det startet med åpningen av et flere dagers seminar der over 500 representanter for norsk og brasiliansk næringsliv vil diskutere felles interesser og utfordringer, og knytte bånd for videre samarbeid.</p>
    <p xml:lang="eng">
      <em type="italic">- Today’s seminar is in many ways the centrepiece of our visit, sa Kronprinsen i sin åpningstale. - It brings together people from the worlds of business, politics, academia and government. And it is an opportunity to share Brazilian and Norwegian perspectives and foster good ideas and fruitful partnerships for the future. </em>
    </p>
    <p>Kronprinsen kom også inn på vår eldste handelsrelasjon. I mer enn 170 år har Norge solgt klippfisk til Brasil og kjøpt kaffe tilbake, og fra åpningen av seminaret dro Kronprins Haakon for å bistå i promoteringen av nettopp norsk fisk.</p>
    <p type="title" xml:lang="vep">Bacalhau-da-Noruega</p>
    <p>Torsk til Brasils bacalao står stadig for 20% av Norges eksport til landet. Men tidsklemma finnes også her, og mange ønsker retter som tar kortere tid å tilberede enn den tradisjonelle fiskegryten. Det er bakgrunnen for at det nå lanseres en rekke nye fiskeprodukter på det brasilianske markedet.</p>
    <p>Vinneren av Brasils MasterChef, Izabel Alvarez, sto for matlagingen på dagens arrangement, der Kronprins Haakon både fikk smake grillet torsk og dele ut smaksprøver til publikum og presse.</p>
    <p type="title">Samarbeid om forskning og utdanning</p>
    <p>Etter en offisiell lunsj holdt av Rio de Janeiros statsguvernør, herr Luiz Fernando Pezão, dro Kronprins Haakon til CENPES for å lære mer om norsk-brasiliansk samarbeid innen forskning og utdanning.</p>
    <p>CENPES er et av verdens største senter viet forskning på energi. Her arbeider nærmere 2 000 forskere på over 860 ulike prosjekter. Sammen med ekspertene får både norske og brasilianske studenter delta på flere av forskningsprosjektene.</p>
    <p>Hos CENPES fikk Kronprinsen møte roboten DORIS. DORIS er finansiert av norske Statoil og brasilianske Petrobras, og kan oppdage gasslekkasjer, brann, utstyr som ikke virker som det skal osv. Roboten kan bli den første i sitt slag som tas i bruk på oljeinstallasjoner offshore.</p>
    <p type="title" xml:lang="nno">Maritim klynge med sosialt ansvar</p>
    <p>Det norske maritime miljøet står sterkt i Brasil og Rio i særdeleshet. På verftet Vard står et nytt DNV GL-sertifisert fartøy på beddingen med mye norsk utstyr om bord. Det bygges for det Austevoll-baserte rederiet DOF Subsea. Her fikk Kronprinsen en presentasjon av den maritime klyngen i Brasil.</p>
    <p>Å ta sosialt ansvar i nærmiljøet blir stadig viktigere for mange virksomheter. Kronprins Haakon ble presentert for flere prosjekter som støttes av den norske maritime klyngen.</p>
    <p>Brasilianernes ferdigheter og kjærlighet til fotball er velkjent. <em type="italic">Karanba </em>er et tiltak i São Gonçalo der fotball brukes for å skape muligheter for barn og unge fra fattige områder. Målet er ikke først og fremst å skape profesjonelle fotballspillere, men være et positivt alternativ med fokus på gode holdninger, håp og optimisme. <em type="italic">Karanba </em>organiserer om lag 700 gutter og jenter, og de stiller krav om at alle som deltar må gå på skole.  </p>
    <p>Et annet eksempel er organisasjonen  <em type="italic">Dream Learn Work </em>, grunnlagt av norske selskaper i Rio. Her gis underprivilegert ungdom fra lokalsamfunnet opplæring og utdanning gjennom et program som igjen letter rekrutteringen av faglært arbeidskraft. Kronprinsen møtte fem studenter som har gått i lære ved Vard i dag, og fikk ta del i overrekkelsen av deres kvalifikasjonsbevis.  </p>
    <p type="title" xml:lang="dan">Jotunåpning</p>
    <p>Jotun er en av verdens største produsenter av maling. De har hovedkontor i Sandefjord, men med produkter i mer enn 90 land og nesten 10 000 ansatte verden over. I sommer åpnet Jotun et nytt produksjonsanlegg i Itaboraí utenfor Rio de Janeiro.</p>
    <p>Det nye anlegget produserer først og fremst for maritim sektor, og har en kapasitet på 10 millioner liter i året. Kronprins Haakon tok del i den offisielle åpningen dag, da han symbolsk satte i gang fargeblandingen sammen med Jotuns eier, Odd Gleditsch.</p>
    <p>I kveld vil Kronprins Haakon være til stede på en mottakelse på Hotel Copacabana Palace der den norske ambassadøren i Brasil, Aud Marit Wiig, er vert. I morgen går reisen videre til Belem der biodiversitet og klimaendring vil stå sentralt på programmet.</p>
    <p type="title" xml:lang="nno">Del denne artikkelen på Facebook eller Twitter</p>
    <p>Kronprinsen på offisielt besøk i Brasil. Her fra besøkets andre dag, som fant sted i Rio. Det er her de fleste norske selskaper som er etablert i Brasil har sine hovedkvarter. Produksjon: Caravela Filmes.</p>
    <p>Relaterte lenker</p>
    <list>
      <p type="listitem" xml:lang="eng">Official visit to Brazil: Opening of business seminars (Tale)</p>
      <p type="listitem" xml:lang="eng">Official visit to Brazil: Reception in Rio de Janeiro (Tale)</p>
      <p type="listitem">Offisielt besøk til Brasil (Nyhet)</p>
      <p type="listitem">Fra næringsliv til miljø (Nyhet)</p>
      <p type="listitem">Avsluttet i Amazonas (Nyhet)</p>
    </list>
  </body>
</document>
