<document xml:lang="nob" id="no_id"><header><title>Åpnet Munch 150  - kongehuset.no</title><genre code="admin"/><author><unknown/></author><wordcount>496</wordcount><conversion_status type="standard"/><availability><license type="standard"/></availability><multilingual/><origFileName>http://www.kongehuset.no/nyhet.html?tid=113695</origFileName><parallel_text xml:lang="eng" location="nyhet.html_tid=113695.html"/><parallel_text xml:lang="sme" location="nyhet.html_tid=113695_sek=74887.html"/><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision$; </version></header><body><p>Hopp til hovedinnhold</p>
<p type="title">Åpnet Munch 150</p>
<p>Edvard Munch er en del av vårt kulturelle grunnfjell, sa Hans Majestet Kongen da han åpnet jubileet Munch 150 i kveld. Det er 150 år siden Edvard Munch ble født, og dette vil bli markert hele året gjennom.</p>
<p xml:lang="koi">23.01.2013</p>
<p>Nasjonalmuseet og Munchmuseet samarbeider om å feire Norges mest kjente billedkunstner, med flere store og små arrangementer gjennom hele året - over hele landet. I kveld fant den store åpningsmarkeringen sted i Oslo Rådhus.</p>
<p>Hovedmarkeringen er utstillingen Munch 150 – den største fremvisningen av Munchs kunst noensinne. Utstillingen, som varer fra 2. juni til 13. oktober, presenteres både på Nasjonalgalleriet og Munchmuseet. Verkene fra 1882–1903 vises i Nasjonalgalleriet, mens arbeider fra 1904–1944 kan oppleves i Munch-museet.</p>
<p type="title">En nasjonsbygger</p>
<p>I åpningstalen la Kong Harald vekt på Munchs betydning for Norge:</p>
<p>- <em type="italic">Og så er Munch en av våre store nasjonsbyggere. Sammen med litteraturens Ibsen og musikkens Grieg befinner Munchs bilder seg helt på toppen av vårt kulturelle grunnfjell. Navnet og kunsten hans er med på å definere Norge som kulturnasjon. Han gjør oss stolte av å være norske, og han inngår i vår kulturelle identitet. </em></p>
<p type="title" xml:lang="nno">Alltid engasjerende</p>
<p>Munch har fascinert, begeistret og forarget svært mange mennesker, og han fortsetter å gjøre det i dag – over hele verden. Kongen pekte på noen mulige forklaringer:</p>
<p><em type="italic">- Kanskje han taler til mange fordi vi gjenkjenner noe av oss selv i de avbildningene av menneskelige følelser han viser. Angst og kjærlighet, melankoli og sjalusi er følelser de fleste av oss har opplevd i større eller mindre grad. Vi kan kjenne oss igjen i et skrik, i den stille fortvilelsen ved sengeleiet til et sykt barn, eller føle oss som en del av livets dans. Munch brukte sine egne livserfaringer, men han klarte å gi dem et billedlig uttrykk som treffer også vårt følelsesregister. Med farger beskriver han våre lyse og mørke sider. </em></p>
<p type="title" xml:lang="nno">Bred markering</p>
<p>Jubileet Munch 150 omfatter bl.a. både flere utstillinger, bokutgivelser og fotoutstilling og fremføring av musikkverk. Det meste skjer i Norge, men man kan også oppleve Munch i New York, Zurich og Stockholm. Jubileet avsluttes på kunstnerens fødselsdag, 12. desember. Det er etablert egne nettsider for utstillingen, men informasjon om de ulike arrangementene som er planlagt.</p>
<p type="title" xml:lang="dan">Det moderne øye</p>
<p>2012 var også et stort Munch-år, da utstillingen Det moderne øyet ble sett av over en million mennesker i Paris, Frankfurt og London, før den kom <span type="quote" xml:lang="sma">«hjem»</span> til Norge og Munch-museet i høst. Dronning Sonja var utstillingens beskytter, og var til stede på en forvisning i Paris i tillegg til åpningene i London og Oslo. Kronprinsesse Mette-Marit åpnet utstillingen da den ble vist i Frankfurt – en utstilling som satte publikumsrekord ved Schirn Kunsthalle.</p>
<p>Det er åpnet en egen nettutstilling med publikums egne bilder og opplevelser av utstillingene. Besøk Det moderne øyet via peker til høyre.</p>
<p type="title" xml:lang="nno">Del denne artikkelen på Facebook eller Twitter</p>
<p>Relaterte lenker</p>
<list><p type="listitem" xml:lang="nno">Jubileet Munch 150: Åpningstale (Tale)</p>
<p type="listitem">Det moderne øye (Nyhet)</p>
</list><list><p type="listitem">Jubileum Munch 150</p>
<p type="listitem" xml:lang="est">Munchmuseet</p>
<p type="listitem" xml:lang="nno">Nasjonalmuseet</p>
<p type="listitem">Nettutstilling: Det moderne øye</p>
</list></body></document>
