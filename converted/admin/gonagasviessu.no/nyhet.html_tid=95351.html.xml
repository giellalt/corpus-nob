<document xml:lang="nob" id="no_id"><header><title>Stiller ut grafikk  - kongehuset.no</title><genre code="admin"/><author><unknown/></author><wordcount>408</wordcount><conversion_status type="standard"/><availability><license type="standard"/></availability><multilingual/><origFileName>http://www.kongehuset.no/nyhet.html?tid=95351</origFileName><parallel_text xml:lang="sme" location="nyhet.html_tid=95363_sek=74887.html"/><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision$; </version></header><body><p>Hopp til hovedinnhold</p>
<p type="title">Stiller ut grafikk</p>
<p>H.M. Dronning Sonja vil være til stede når utstillingen <span type="quote">"Under stor press"</span> åpner i morgen. H.M. Kong Harald, H.M. Dronning Silvia og H.K.H. Kronprins Haakon vil også være til stede på vernissagen, der Dronningens egne arbeider er blant kunstverkene som stilles ut.</p>
<p xml:lang="koi">09.11.2011</p>
<p>Jubileumsutstillingen <span type="quote">«Under stor press – Mästergrafik från Ateljé Larsen»</span> finner sted ved Dunkers Kulturhus i Helsingborg i Sverige. Ateljé Larsen ble startet i Helsingborg for 40 år siden og har utviklet seg til å bli et av verdens fremste trykkerier for samtidskunst.</p>
<p>Mannen bak atelieet, trykkeren Ole Larsen, håper utstillingen skal åpne publikums øyne for hva grafikk er i dag.</p>
<p type="title" xml:lang="nno">Internasjonal grafikkmønstring</p>
<p>Utstillingen ønsker å vise fram grafikken som eget uttrykk og hvilke muligheter grafikk-begrepet rommer. Det er første gang en så stor utstilling med ny grafikk vises i Sverige - hele 1000 arbeider av 80 internasjonalt kjente kunstnere deltar.</p>
<p>Dronning Sonja stiller ut egne bilder sammen med kunstnerne Kjell Nupen og Ørnulf Opdahl. Andre norske kunstnere som stiller ut er Bjørg Thorhallsdottir, Charlotte Thiis-Evensen, Kjell Erik Killi Olsen, Magne Furuholmen, Olav Christopher Jensen, Patrick Huse, Thorbjørn Sørensen og Vibeke Slyngstad. Alle kunstnerne har et samarbeid med Ateljé Larsen.</p>
<p>Det er den svenske kulturministeren Lena Adelsohn Liljeroth åpner utstillingen.</p>
<p type="title" xml:lang="nno">Tre reiser – tre landskap</p>
<p>Dronning Sonja har samarbeidet med Kjell Nupen, Ørnulf Opdahl og Ole Larsen om kunstprosjektet <span type="quote" xml:lang="nno">«Tre reiser – tre landskap»</span>. Resultatet er en mappe med 24 originale kobber- og polymertrykk, 8 trykk fra hver av de tre kunstnerne, signert og nummerert i 50 eksemplarer.</p>
<p>Dronningens kunstverk er basert på fotografier fra en reise til Svalbard i 2006. Det er første gang arbeidene blir vist offentlig når de nå presenteres i Dunkers Kulturhus.</p>
<p type="title" xml:lang="deu">Kunststipend</p>
<p>Formålet med samarbeidsprosjektet er å skaffe grunnkapital til H.M. Dronning Sonjas kunstnerstipend. Stiftelsen ble etablert 14. januar 2011, og har til formål å skape interesse for - og stimulere til utvikling av - papirbasert kunst.</p>
<p>Stipendet deles ut første gang i 2012.</p>
<p type="title" xml:lang="sme">Jubileumsmiddag</p>
<p>I kveld vil Dronning Sonja og Kronprins Haakon vil være til stede når Helsingborg by er vertskap for en offisiell middag for kunstnerne.</p>
<p type="title" xml:lang="nno">Del denne artikkelen på Facebook eller Twitter</p>
<p>Dronning Sonja om utstillingen <span type="quote">"Under stor press"</span> og hennes egen grafikk, som er blant kunstverkene som stilles ut. Sammen med Kjell Nupen, Ørnulf Opdahl og Ole Larsen i Atelje Larsen (Foto: Gorm Kallestad / ScanpixNTB, Stills:  Atelje Larsen, Klipp: Det kongelige hoff)</p>
<p>Relaterte lenker</p>
<list><p type="listitem">H.M. Dronningens kunstnerstipend (Artikkel)</p>
</list><list><p type="listitem" xml:lang="nno">Dunker kulturhus</p>
</list></body></document>
