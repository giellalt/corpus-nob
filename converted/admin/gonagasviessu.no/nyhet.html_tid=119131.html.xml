<document xml:lang="nob" id="no_id"><header><title>Minnet Nelson Mandela  - kongehuset.no</title><genre code="admin"/><author><unknown/></author><wordcount>278</wordcount><conversion_status type="standard"/><availability><license type="standard"/></availability><multilingual/><origFileName>http://www.kongehuset.no/nyhet.html?tid=119131</origFileName><parallel_text xml:lang="eng" location="nyhet.html_tid=119131.html"/><parallel_text xml:lang="sme" location="nyhet.html_tid=119131_sek=74887.html"/><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision$; </version></header><body><p>Hopp til hovedinnhold</p>
<p type="title">Minnet Nelson Mandela</p>
<p>H.K.H. Kronprins Haakon og statsminister Erna Solberg representerte Norge under minneseremonien for Nelson Rolihlahla Mandela i Johannesburg i dag. 80 000 mennesker, deriblant flere titalls stats- og regjeringssjefer, hedret Mandelas minne.</p>
<p xml:lang="koi">10.12.2013</p>
<p>Minnemarkeringen fant sted på fotballstadionen hvor Nelson Mandela gjorde sin siste offentlige opptreden, under fotball-VM i 2010. Her ble han hedret med bønn, taler og sang.</p>
<p>Sør-Afrikas første svarte president døde 5. desember 2013, 95 år gammel.</p>
<p type="title" xml:lang="dan">Bidro til forsoning</p>
<p>Mandela var et samlende symbol på frihet, likeverd og kampen mot apartheidregimet i Sør-Afrika.</p>
<p>Da han ble løslatt i 1990 etter 27 år i fengsel, gikk han i bresjen for en politikk som fokuserte på fred og forsoning. For dette arbeidet ble han tildelt Nobels fredspris i 1993 sammen med Sør-Afrikas daværende president Frederik Willem de Klerk.</p>
<p type="title">Sterke bånd</p>
<p>I 1994 ble Nelson Mandela landets første president valgt i frie valg blant alle landets borgere. Nelson Mandela avla statsbesøk til Norge i 1999. Båndene mellom Norge og Sør-Afrika er sterke, ikke minst på grunn av Norges støtte til ANC under kampen mot apartheid.</p>
<p>I forbindelse med Mandelas bortgang uttalte Kongen: <span type="quote">«Jeg har vært så heldig at jeg har fått møte ham flere ganger. Nelson Mandela har vært et forbilde for meg. Jeg har beundret hans lederskap, mot og visdom. I en situasjon preget av vold og hevnlyst klarte han å hente ut det beste – både i seg selv og sine medborgere. Han har vist verden at det er mulig å velge forsoning fremfor hevn, velge det som bygger opp fremfor det som river ned.»</span></p>
<p>Mandela begraves i hjembyen Qunu søndag 15. desember.</p>
<p type="title" xml:lang="nno">Del denne artikkelen på Facebook eller Twitter</p>
</body></document>
