<document xml:lang="nob" id="no_id"><header><title>Prinsesse Astrid 80 år  - kongehuset.no</title><genre code="admin"/><author><unknown/></author><wordcount>753</wordcount><conversion_status type="standard"/><availability><license type="standard"/></availability><multilingual/><origFileName>http://www.kongehuset.no/nyhet.html?tid=96876</origFileName><parallel_text xml:lang="eng" location="nyhet.html_tid=96935.html"/><parallel_text xml:lang="sme" location="nyhet.html_tid=96962_sek=74887.html"/><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision$; </version></header><body><p>Hopp til hovedinnhold</p>
<p type="title">Prinsesse Astrid 80 år</p>
<p>Søndag 12. februar feires Prinsesse Astrid, fru Ferner med festmiddag på Det kongelige slott. Prinsessen var Norges førstedame gjennom en årrekke, og er fremdeles aktiv gjennom sine beskytterskap og Kronprinsesse Märthas minnefond.</p>
<p xml:lang="mrj">10.02.2012</p>
<p>I sin gjerning har Prinsesse Astrid lagt særlig vekt på omsorg for de svake i samfunnet og på inkludering av dem som er litt annerledes. Prinsessen har stor glede av sport og friluftsliv, og er en trofast gjest i Holmenkollen og ved andre store idrettsarrangement.</p>
<p type="title">Oppvekst og skolegang</p>
<p>Prinsesse Astrid ble født 12. februar 1932. Hun fikk navnet Astrid Maud Ingeborg, etter sin tante, Dronning Astrid av Belgia, og sine to bestemødre, Dronning Maud og Prinsesse Ingeborg. Hun vokste opp på Skaugum i Asker og fikk sin første skolegang hjemme.</p>
<p>Da hun kom tilbake til Norge etter krigen og fem år i landflyktighet, begynte hun på Nissen Pikeskole. Hun tok artium i 1950 og studerte deretter sosialøkonomi og politisk historie i Oxford i to år. Senere lærte Prinsessen også kjolesøm på Märthaskolen og matlagning på Lolly Ræstads husholdningsskole. Hun forfulgte også sine interesser for kunsthåndverk, og gikk i lære ved Halvor Sandøs keramikkverksted på Røa.</p>
<p type="title" xml:lang="nno">Førstedame</p>
<p>Den 5. april 1954 døde Kronprinsesse Märtha, og bare 22 år gammel ble Prinsesse Astrid Norges førstedame. Hun fikk også ansvaret for å lede H.K.H. Kronprinsesse Märthas Minnefond, et verv som Prinsessen har skjøttet med stort alvor i alle år, og som fortsatt står sentralt i hennes virke.</p>
<p>Det ble travle år for den unge førstedamen. 1950-tallet var veldedighetsbasarenes storhetstid - en sikker inntektskilde for foreningslivet og en viktig sosial begivenhet for mange. Prinsesse Astrid besøkte basarer til inntekt for Røde kors, Sjømannsmisjonen, Oslo Sanitetsforening, Oslo Lotteforening, KFUK og mange andre gode formål. Hun var på julemesse i Husfliden, på Gartnernes Vårutstilling, stilte opp på Husmorforbundets Dager og Barnas uke.</p>
<p>Prinsesse Astrid representerte alene eller ledsaget Kongen og Kronprinsen ved større markeringer landet rundt. Ved statsbesøk og andre begivenheter, var hun var vertinne ved middager på Slottet og på Skaugum.</p>
<p>Etter Kong Haakons bortgang ledsaget Prinsesse Astrid Kong Olav på signingsferdene, og ble godt kjent både sør og nord i Norge. Mange år senere, i tilknytning til sin 50-årsdag, uttalte Prinsessen:</p>
<p><em type="italic">- Det jeg setter høyest er nok signingsferdene i 1958 og 1959 sammen med min far. De står ennu for meg som et eventyr. Og jeg misunner far som skal gjøre ferden igjen ved sitt 25-årsjubileum som Konge i høst. </em></p>
<p>Prinsesse Astrid var omfattet med stor interesse i offentligheten. Det var stadig artikler i blader og aviser om hennes virke, liv og hobbyer.</p>
<p type="title" xml:lang="nno">Beskytterskap</p>
<p>Samtidig som Prinsessen akslet oppgavene som førstedame, påtok hun seg sitt første beskytterskap: Norske Kvinners Sanitetsforening. Dette var et verv Kronprinsesse Märtha hadde innehatt i mange år, og som Prinsesse Astrid fortsatt ivaretar, nesten 60 år senere.</p>
<p>Prinsessen har hatt mange beskytterskap, og har engasjert seg langvarig og interessert i dem alle. Norske Kvinners Sanitetsforbund er det eldste, men også Dissimilis og Norges Dysleksiforbund, Norges Lotteforbund, Kvinners frivillige beredskap, Trondheim Symfoniorkester og mange andre organisasjoner.</p>
<p>- <em type="italic">Jeg har lært mange dyktige og hyggelige mennesker å kjenne på denne måten, og jeg har fått innsikt i mye som har vært verdifullt for meg, </em>fortalte Prinsesse Astrid til ukebladet Familien da hun fylte 70 år og så tilbake på viktige oppgaver i livsgjerningen. </p>
<p type="title" xml:lang="deu">Familie</p>
<p>Den 12. januar 1961 giftet Prinsesse Astrid seg med Johan Martin Ferner i Asker kirke. Den nye situasjonen medførte endringer i Prinsesse Astrids formelle situasjon. Hun sluttet å bruke prefikset Kongelig Høyhet og ble heretter titulert Prinsesse Astrid, fru Ferner.</p>
<p>Ekteparet Ferner fikk 5 barn nokså og tett, og privatlivet krevde mer. Representasjonspliktene ble færre, men hun fortsatte å utføre oppgaver som landets førstedame - med særlig vekt på oppgaver knyttet til beskytterskapene.</p>
<p>Da Kronprins Harald giftet seg i 1968 endret situasjonen seg. Kronprinsesse Sonja ble Norges førstedame og overtok mange av pliktene, men Prinsesse Astrid fortsatte å påta seg offisielle oppdrag på vegne av Kongehuset.</p>
<p type="title">Ærespensjon</p>
<p>På sin 70-årsdag i 2002 mottok Prinsessen følgende meddelelse: Den norske stat har besluttet å vise sin anerkjennelse for den innsats Prinsesse Astrid, fru Ferner, har gjort for Norge. Som landets førstedame i en rekke år, og senere i forbindelse med omfattende representasjonsoppgaver. Hun vil derfor få innvilget ærespensjon av statskassen.</p>
<p>På 80-årsdagen fremstår Prinsesse Astrid som en livsglad og aktiv dame. Hun utfører fremdeles offisielle oppdrag for Kongehuset.</p>
<p type="title" xml:lang="nno">Del denne artikkelen på Facebook eller Twitter</p>
<p>Relaterte lenker</p>
<list><p type="listitem">Prinsesse Astrid (Seksjonstekst)</p>
<p type="listitem">Fotoalbum: Prinsesse Astrid (Seksjonstekst)</p>
<p type="listitem">Prinsesse Astrids beskyttarskap (Artikkel)</p>
<p type="listitem" xml:lang="est">Kronprinsesse Märthas minnefond (Artikkel)</p>
</list></body></document>
