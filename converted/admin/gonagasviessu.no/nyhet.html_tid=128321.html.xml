<document xml:lang="nob" id="no_id"><header><title>Kongeparet i Lebesby og Gamvik  - kongehuset.no</title><genre code="admin"/><author><unknown/></author><wordcount>802</wordcount><conversion_status type="standard"/><availability><license type="standard"/></availability><multilingual/><origFileName>http://www.kongehuset.no/nyhet.html?tid=128321</origFileName><parallel_text xml:lang="sme" location="nyhet.html_tid=128321_sek=74887.html"/><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision: 154948 $; </version></header><body><p>Hopp til hovedinnhold</p>
<p type="title" xml:lang="nno">Kongeparet i Lebesby og Gamvik</p>
<p>I morges gikk Deres Majesteter Kongen og Dronningen i land ved Hurtigrutekaia i Kjøllefjord. Det ble en varm velkomst i kjølig vær for Kongeparet.</p>
<p xml:lang="vep">17.06.2015</p>
<p>Kongeskipet ankret opp i Kjøllefjord i Lebesby kommune i dag tidlig, og sjaluppen tok Kongeparet inn til land der ordfører Stine Akselsen ønsket dem velkommen. I havna fikk Kongen og Dronningen også raskt stifte nærmere bekjentskap med lokal kongekrabbe. De fikk smake på delikatessen, som eksporteres herfra til eksklusive restauranter rundt om i verden.</p>
<p type="title">Åpnet ny havn</p>
<p>Utenfor Kjøllefjord skipsekspedisjon var det rigget til fest, og storbandet spilte når Kongen og Dronningen ankom. Etter ordførerens tale, fikk Kong Harald og Dronning Sonja høre flagghistorie og om Lebesbymannen - viden kjent for sine syner og forutsigelser i tiden rundt 1. verdenskrig.</p>
<p>Så var det tid for Kongens tale. Kong Harald berømmet spesielt den store innsatsen fra frivillige i organisasjoner og aktiviteter:</p>
<p><em type="italic">- Vi synes mottoet til dyfjordingene:<span type="quote" xml:lang="nno">”Gjør det du kan, der du er, med det du har”</span> er noe som vi alle kan ta med oss i vårt daglige virke. De frivillige og ildsjelene er ofte bærebjelken i lokalsamfunnene, og vi setter pris på den innsatsen dere gjør. </em></p>
<p>Kongen gledet seg også over vekst i fiskeflåten og at yngre fiskere tar opp arven, og kunne foreta en nyåpning i dag:</p>
<p><em type="italic">- Vi ser i havna her at kommunen har satset på fiskerinæringen. Det er bygget flere nye moloer, kaier og flytebryggeanlegg for å gi kystfiskerne gode driftsforhold. De store investeringene som er gjort i havna viser at dere har tro på fremtiden. Jeg skriver under på at <span type="quote" xml:lang="nno">“Det skjer mye bra i Lebesby”</span>, og med disse ordene erklærer jeg Kjøllefjord Indre havn for åpnet. </em></p>
<p>Det var satt opp flere boder i dag, og Kongeparet fikk både en prat om samisk kulturformidling og muligheten til å teste en av Røde Kors' samtalebenker.</p>
<p type="title">Kjøllefjord kirke</p>
<p>I Kjøllefjord kirke ble Kong Harald og Dronning Sonja møtt av korsang ved inngangen og de fikk også lytte til en liten orgelkonsert inne i kirken.</p>
<p>Menighetsrådets leder Hjørdis Mauseth fortalte Kongen og Dronningen om steinkirken som var den første kirken som ble gjenreist i Finnmark etter krigen.</p>
<p type="title" xml:lang="eng">I Mehamn</p>
<p>I ettermiddag gikk Kongeparet i land i Mehamn i Gamvik, Norges – og Europas nordligste fastlandskommune. Der kunne ordfører Inga Manndal ønske velkommen og ledsage Kongen og Dronningen til folkefest på Veviknesset.</p>
<p>Lillekoret med elever fra alle skolene i Gamvik sang for Kongeparet, og musikkskolebandet med vokalist Aurora Steel framførte <span type="quote" xml:lang="nno">«At me havet»</span>. Etter ordførerens tale, ble det både mer sang og dans, før det var Dronningens tur til å innta scenen.</p>
<p>Det er ikke Dronning Sonjas første besøk her. Dronningen kunne fortelle at hun har syklet på kryss og tvers blant i Gamvik kommune, og delte flere gode minner fra opplevelser i området. Hennes Majestet så fram til å komme tilbake på gamle trakter:</p>
<p><em type="italic">- Vi skal senere besøke Gamvik i dag, og der vet jeg at man ved Slettnes fyr finner startpunktet for kulturstien <span type="quote" xml:lang="nno">”Fotefar mot Nord”</span> som går fra vik til vik langs tufter etter tidligere bosetninger, jettegryter, en mystisk labyrint og gamle myter. Jeg gleder meg til et gjensyn! </em></p>
<p><em type="italic">Dere har et aktivt turlag, men kommunen har også lange tradisjoner innen revy, musikk og idrett. Jeg gir en stor honnør til en liten kommune – som på tross av knappe ressurser har idrettsutøvere i både bryting, badminton og fotball som hevder seg helt i norgestoppen. Her aner vi at det ligger utallige dugnadstimer bak, og alle disse ildsjelene skal ha en stor takk. </em></p>
<p type="title" xml:lang="dan">Mange aktiviteter</p>
<p>Så tok ordføreren Kong Harald og Dronning Sonja på en liten runde blant representanter for noen av de mange som lever – og er aktive – i Gamvik.</p>
<p>Kongeparet fikk se unge brytere vise seg fram, hilse på stafettlaget fra Skjånes skole som har løpt 55 kilometer fra Skjånes til Mehamn, og møte barn og lærere bak rebusløpet <span type="quote">«En liten tur ut»</span>. Kongen og Dronningen fikk også møte representanter for hundreåringen Mehamn Kvinne- og Familieforbund, og en familie med sine røtter på Filippinene. Nordkyn Modellflyklubb viste fram flyene sine, og en lokal produsent av fiskemat bød på smaksprøver av både fiskekaker, tørrfisk og bacalao.</p>
<p type="title" xml:lang="nno">Middag på tørrfiskloftet</p>
<p>I kveld er det dekket til middag på tørrfiskloftet i Gamvik museum. Kongen og Dronningen får en rundtur i museet av bestyrer Torstein Johnsrud før det er på tide å gå til bords.</p>
<p type="title">Videre mot Vadsø</p>
<p>I morgen avsluttes fylkesturen i Vadsø og Vassbotn. Kongeskipet Norge går fra Mehamn i kveld, og er ventet til Vadsø i morgen tidlig.</p>
<p type="title" xml:lang="nno">Del denne artikkelen på Facebook eller Twitter</p>
<p>Relaterte lenker</p>
<list><p type="listitem" xml:lang="nno">Fylkestur til Finnmark: Tale i Kjøllefjord (Tale)</p>
<p type="listitem" xml:lang="nno">Fylkestur til Finnmark: Tale i Mehamn (Tale)</p>
<p type="listitem">På fylkestur i Finnmark (Nyhet)</p>
<p type="listitem">Avslutter øst i Finnmark (Nyhet)</p>
<p type="listitem">Finnmark 2015 (Fotoalbum)</p>
</list><list><p type="listitem">Lebesby kommune</p>
<p type="listitem" xml:lang="nno">Gamvik kommune</p>
<p type="listitem" xml:lang="nno">Gamvik museum</p>
</list></body></document>