<document xml:lang="nob" id="no_id"><header><title>Offisielt besøk til Serbia  - kongehuset.no</title><genre code="admin"/><author><unknown/></author><wordcount>530</wordcount><conversion_status type="standard"/><availability><license type="standard"/></availability><multilingual/><origFileName>http://www.kongehuset.no/nyhet.html?tid=123473</origFileName><parallel_text xml:lang="eng" location="nyhet.html_tid=123473.html"/><parallel_text xml:lang="sme" location="nyhet.html_tid=123473_sek=74887.html"/><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision$; </version></header>
<body>
<p>Hopp til hovedinnhold</p>
<p type="title">Offisielt besøk til Serbia</p>
<p>I dag besøker Hans Kongelige Høyhet Kronprinsen Serbia. Kronprinsen har et tett program i den serbiske hovedstaden, Beograd, som han i dag besøker for første gang.</p>
<p xml:lang="vep">06.11.2014</p>
<p>Dagen startet i kontorene til Telenor, der lanseringen av en ny modul i selskapets serbiske mobilbank skulle lanseres.</p>
<p type="title">Mobile banktjenester</p>
<p>Norske selskaper har vært blant de største investorene i Serbia de siste ti årene, og Telenor den største blant disse. I dag kunne Kronprins Haakon foreta den symbolske åpningen av ny funksjonalitet i deres mobilbank. Med denne nye modulen, blir Telenor Banka den eneste i Serbia der en kunde kan åpne en konto uten å fysisk besøke et av bankens kontorer. Målet er at innovasjon som dette vil bidra til å føre serbisk økonomi framover.</p>
<p type="title" xml:lang="dan">Møtte unge serbere</p>
<p>Etter åpningen fikk Kronprinsen anledning til å møte unge serbere tilknyttet Telenors Youth Forum og norskstudenter ved det skandinaviske instituttet ved universitetet i Beograd. Kronprins Haakon innledet om forholdet Norge-Serbia og viktigheten av samarbeid og entreprenørskap, før en samtale om hvordan studentene så på Serbias framtid og hvilke utfordringer de sto overfor i dag:</p>
<p xml:lang="eng"><em type="italic">Most of all I look forward to hearing from you guys; what your thoughts are about how Serbia is today. What your hopes and dreams are for the future – both for yourselves and for your country? What are the most pressing issues that you are feeling today and how will you contribute in solving them? Because it is not always about the other people, the people that are not here. It is about you and us here in this room. How can we work together to create a better world for the future.  </em></p>
<p>Noen av de unge fra møtet i dag vil representere Serbia i Oslo under Telenor Youth Summit 8. – 11. desember.</p>
<p>Etter møtene hos Telenor deltok  Kronprinsen på møte etterfulgt av lunsj med 1. visestatsminister og utenriksminister Ivica Dačić.</p>
<p type="title">Fokus på menneskerettigheter</p>
<p>Den 21. januar startet Serbia forhandlinger om EU-medlemskap. Spørsmål knyttet til rettstaten, med pressefrihet, anitidiskriminering og beskyttelse av minoriteter, er høyt på agendaen.</p>
<p>I dag kunne Kronprins Haakon forestå den offisielle åpningen av Menneskerettighetshuset i Beograd. Her vil ulike serbiske menneskerettighetsorganisasjoner ha tilhold. Dette huset er ett av flere prosjekter som har blitt delfinansiert gjennom norsk bistand.</p>
<p>Et annet, er restaureringen av St. Rocco i Zemun.</p>
<p type="title" xml:lang="vep">Side om side</p>
<p>I bydelen Zemun finnes en rekke kirker tilhørende ulike trossamfunn. En av disse er det katolske kapellet St. Rocco. Under krigen på Balkan på 1990-tallet ble kirken et mål for ulike ekstremgrupper, og kirken har vært stengt i en årrekke. I dag var Kronprins Haakon til stede da kirken ble høytidelig gjenåpnet av biskopen i Beograd etter omfattende restaurering.</p>
<p>Like ved siden av dette katolske kapellet ligger en serbisk-ortodoks kirke. Etter gjenåpningen av St. Rocco, besøkte Kronprinsen også denne kirken der en serbisk-ortodoks prest viste ham rundt.</p>
<p>Etter kirkebesøkene ble det anledning til en kort sightseeing i historiske Beograd.</p>
<p type="title" xml:lang="nno">Offisiell middag</p>
<p>I kveld vil Kronprinsen være til stede under en offisiell middag hos den norske ambassadøren i Beograd.  Gjestelisten reflekterer det utstrakte samarbeidet mellom Norge og Serbia på en rekke ulike samfunnsområder.</p>
<p type="title" xml:lang="nno">Del denne artikkelen på Facebook eller Twitter</p>
</body></document>
