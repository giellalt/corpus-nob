<document xml:lang="nob" id="no_id"><header><title>Nobels Fredspris 2014  - kongehuset.no</title><genre code="admin"/><author><unknown/></author><wordcount>461</wordcount><conversion_status type="standard"/><availability><license type="standard"/></availability><multilingual/><origFileName>http://www.kongehuset.no/nyhet.html?tid=124155</origFileName><parallel_text xml:lang="eng" location="nyhet.html_tid=124155.html"/><parallel_text xml:lang="sme" location="nyhet.html_tid=124155_sek=74887.html"/><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision$; </version></header>
<body>
<p>Hopp til hovedinnhold</p>
<p type="title">Nobels Fredspris 2014</p>
<p>I dag mottok Kailash Satyarthi og Malala Yousafzai Nobels Fredspris. Kongeparet og Kronprinsparet var til stede i Oslo Rådhus, der fredsprisvinnerne også mottok varm og stående applaus.</p>
<p xml:lang="vep">10.12.2014</p>
<p>Nobelkomitéens leder, Thorbjørn Jagland, innledet seremonien fra talerstolen. Han redegjorde for komitéens beslutning om å tildele prisen til Satyarthi og Yousafzai for deres kamp mot undertrykkelse av barn og ungdom og for alle barns rett til utdannelse. Barn skal gå på skole, ikke utnyttes for økonomiske formål.</p>
<p type="title" xml:lang="olo">Kailash Satyarthi</p>
<p>Nobelkomitéen sier: <em type="italic">Med stort personlig mot har Kailash Satyarthi, i tradisjonen fra Gandhi, ledet ulike former for protestaksjoner og demonstrasjoner, alle fredelige, for å rette søkelyset mot grov utnyttelse av barn for økonomisk gevinst. Han har også bidratt til utviklingen av sentrale internasjonale konvensjoner om barns rettigheter. </em></p>
<p>- <em type="italic">Mitt eneste mål i livet er at alle barn skal være frie til å være barn </em>, sa Kailash Satyarthi, som i sitt Nobelforedrag fortalte om barn han har vært med å frigjøre fra slavearbeid i fabrikker og gruver - barn som har blitt kidnappet til et liv som kriminelle eller prosituerte. - <em type="italic">Hvorfor kom dere ikke før? </em>lød spørsmålet fra ett av dem. <em type="italic">Og hvert minutt teller, </em>sa Satyarthi <em type="italic">, for hvem er disse barna sine? De er våre barn. </em></p>
<p type="title" xml:lang="som">Malala Yousafzay</p>
<p>Nobelkomitéen sier: <em type="italic">Malala Yousafzay har, tross sin unge alder, allerede i flere år kjempet for jenters rett til utdannelse og har ved sitt eksempel vist at også barn og unge kan bidra til å bedre sin egen situasjon. Hun har gjort dette under de mest farefulle omstendigheter. Gjennom sin heltemodige kamp er hun blitt en ledende stemme for jenters rett til utdannelse. </em></p>
<p>I dag hadde Malala med seg fem venner - alle jenter som i likhet med henne selv har blitt utsatt for vold og overgrep - og nektet å tie. I sitt Nobelforedrag understreket Malala Yousafzai at hun ønsker å være stemmen til alle de millionene som ikke blir hørt.</p>
<p><em type="italic">- For jeg forteller ikke min historie fordi den er unik, jeg forteller den fordi den ikke er det. </em></p>
<p>Malala understreket også hvor stolt hun var over å motta prisen sammen med Kailash Satyarthi, " <em type="italic">som har arbeidet for barns rettigheter dobbelt så lenge som jeg har levd </em>" - og hvordan de sammen kan bevise at en inder og en pakistaner kan arbeide sammen mot et felles mål. </p>
<p>Begge nobelprisvinnere mottok stående applaus for sine sterke foredrag og oppfordringer om støtte og handling til beste for verdens barn.</p>
<p type="title" xml:lang="sme">Nobelmiddag</p>
<p>I kveld er Kong Harald og Dronning Sonja, Kronprins Haakon og Kronprinsesse Mette-Marit til stede under den tradisjonelle festmiddagen som holdes til ære for fredsprisvinnerne på Grand Hotel.</p>
<p type="title" xml:lang="nno">Del denne artikkelen på Facebook eller Twitter</p>
<p>Relaterte lenker</p>
<list><p type="listitem">Barna feiret fredsprisen (Nyhet)</p>
</list><list><p type="listitem">Nobels Fredspris</p>
<p type="listitem">Nobels Fredspris: Kunngjøringen</p>
</list></body></document>
