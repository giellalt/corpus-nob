<document xml:lang="nob" id="no_id">
  <header>
    <title>Landsdekkende Nødnett  - kongehuset.no</title>
    <genre code="admin"/>
    <author>
      <unknown/>
    </author>
    <wordcount>431</wordcount>
    <conversion_status type="standard"/>
    <availability>
      <license type="standard"/>
    </availability>
    <multilingual/>
    <origFileName>http://www.kongehuset.no/nyhet.html?tid=130734</origFileName>
    <parallel_text xml:lang="sme" location="nyhet.html_tid=130734_sek=74887.html"/>
    <metadata>
      <uncomplete/>
    </metadata>
    <version>XSLtemplate $Revision: 150288 $; file-specific xsl  Revision; common.xsl  $Revision: 154948 $; </version>
  </header>
  <body>
    <p>Hopp til hovedinnhold</p>
    <p>kongehuset.no</p>
    <p type="title" xml:lang="dan">Landsdekkende Nødnett</p>
    <p>H.M. Kongen var til stede da Norges nye Nødnett i dag ble landsdekkende. - Et enormt løft for norsk beredskap og samfunnssikkerhet, sier direktør Tor Helge Lyngstøl i DNK.</p>
    <p xml:lang="koi">01.12.2015</p>
    <p>Den første delen av Nødnett ble tatt i bruk våren 2010. Gradvis har stadig større deler av landet blitt koblet til. Øst-Finnmark var siste distrikt som ble ferdigstilt, og i dag ble Nødnett erklært landsdekkende. Markeringen fant sted på Thon hotell i Kirkenes i formiddag.</p>
    <p type="title">Et landsdekkende nett</p>
    <p>Nødnett er det digitale radiosambandet for nød- og beredskapsaktører i Norge. Det gir sikker, rask, avlyttingsfri og robust kommunikasjon der folk bor og ferdes. Tidligere opererte de forskjellige brukerne med egne sambandsløsninger. Det nye nettet samler alle nødaktørene i ett felles sambandsnett.</p>
    <p>Klar og sikker tale i alle situasjoner og talegrupper der flere kan snakke sammen, er kjernefunksjonalitet. Dette fremmer samarbeidet der flere etater er involvert i samme situasjon, og kan kommunisere sikkert på tvers av organisering og geografi.</p>
    <p type="title">Stor bruk allerede</p>
    <p>Nødetatene - Politiet, Brann- og redningsvesenet og Helsetjenesten er nettets kjernebrukere, men også andre beredskapsaktører tar Nødnett i bruk. Det gjelder for eksempel hovedredningssentralene, Tollvesenet og Forsvaret, i tillegg til flere frivillige organisasjoner. Over 1,44 millioner samtaler ble gjennomført over Nødnett i oktober.</p>
    <p>Markeringen i dag startet med filmvisning om nettet og utbyggingen av det.</p>
    <p type="title">Åpnet av justis- og beredskapsministeren</p>
    <p>Direktoratet for nødkommunikasjon (DNK) eier og forvalter Nødnett. Direktør Tor Helge Lyngstøl ønsket velkommen før justis- og beredskapsminister Anders Anundsen holdt dagens hovedtale.</p>
    <p>Så ble det gjort flere oppkallinger over Nødnett, og Anundsen kunne erklære landsdekkende Nødnett for åpnet.</p>
    <p type="title" xml:lang="nno">Til politihuset</p>
    <p>Fra markeringen av den nasjonale åpningen, bar det videre til politihuset i Kirkenes for offisiell åpning av nødnettet for politiet i Øst-Finnmark. Øst-Finnmark var det siste politidistriktet som ble ferdigstilt. I ettermiddag kunne politimester Ellen Katrine Hætta ta i mot Kong Harald og justis- og beredskapsminister Anders Anundsen til åpning.</p>
    <p>Politistasjonens første offisielle oppkall over Nødnett gikk fra operasjonssentralen til en politipatrulje, til 110-sentralen i Hammerfest og 113 Kirkenes.</p>
    <p type="title">Ankomstsenter Finnmark</p>
    <p>Det ble også anledning til et besøk ved Ankomstsenter Finnmark utenfor Kirkenes i ettermiddag. Senteret tar i mot asylsøkere som kommer fra Russland over Storskog. Ledsaget av justis- og beredskapsministeren, fikk Kong Harald en orientering om situasjonen ved Ankomstsenter Finnmark og arbeidet som gjøres der.</p>
    <p>Utlendingsdirektoratets stedlige leder, Anne Siri Rustad, orienterte sammen med mottaksleder Henry Osima, helsepersonell og teamleder i politiets utlendingsenhet, Tor Espen Haga.</p>
    <p type="title" xml:lang="nno">Del denne artikkelen på Facebook eller Twitter</p>
    <p>Informasjonsfilm om Norges nye nødnett. Produsert av Sølvsuper AS på oppdrag av Direktoratet for nødkommunikasjon.</p>
    <p>Relaterte lenker</p>
    <list>
      <p type="listitem" xml:lang="nno">Direktoratet for nødkommunikasjon</p>
    </list>
  </body>
</document>
