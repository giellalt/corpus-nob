<document xml:lang="nob" id="no_id">
  <header>
    <title>Avsluttet i Bergen  - kongehuset.no</title>
    <genre code="admin"/>
    <author>
      <unknown/>
    </author>
    <wordcount>706</wordcount>
    <conversion_status type="standard"/>
    <availability>
      <license type="standard"/>
    </availability>
    <multilingual/>
    <origFileName>http://www.kongehuset.no/nyhet.html?tid=152645</origFileName>
    <parallel_text xml:lang="eng" location="nyhet.html_tid=152645.html"/>
    <parallel_text xml:lang="sme" location="nyhet.html_tid=152645_sek=74887.html"/>
    <metadata>
      <uncomplete/>
    </metadata>
    <version>XSLtemplate $Revision: 150288 $; file-specific xsl  Revision; common.xsl  $Revision: 154948 $; </version>
  </header>
  <body>
    <p>Hopp til hovedinnhold</p>
    <p>kongehuset.no</p>
    <p type="title">Avsluttet i Bergen</p>
    <p>Statsbesøket fra Island ble avsluttet i Bergen dag. Presidentparet ble ledsaget av Hans Majestet Kong Harald under et program der våre felles interesse for ressursene i havet sto sentralt.</p>
    <p xml:lang="koi">23.03.2017</p>
    <p>Fisk bryr seg ikke om grenser. Norge og Island samarbeider derfor om forskning og forvaltning av viktige fiskebestander som makrell, lodde og sild. Bærekraftig utnyttelse av ressursene i havet sto sentralt på programmet for Kong Harald, President Guðni Jóhannesson og fru Eliza Reid  i dag.</p>
    <p>Snøvær møtte statsbesøket i Bergen. Presidentparet benyttet likevel anledningen til en tur på Bryggen. Foto: Sven Gj. Gjeruldsen, Det kongelige hoff.</p>
    <p type="title">Den blå økonomien</p>
    <p>Det anslås at verdens befolkning vil øke med rundt to milliarder mennesker de neste 10-årene. Det vil medføre et stort press på jordas ressurser, ytterligere forsterket av klimaendringer. Havene representerer enorme muligheter for produksjon av mat, medisiner og energi. For å kunne utnytte dette på en god og bærekraftig måte, trenger vi mer kunnskap om prosessene og livet i havet. Utfordringen er tilgjengeligheten. Hvordan kan vi lære mer om hva som går for seg på de store dyp?</p>
    <p>Danges første besøk gikk til VilVite - Bergen Vitensenter – og en workshop om marin innovasjon. Både islandske og norske krefter tok for seg ulike sider ved bærekraftig marin verdiskaping, som bruk av nye arter, og ikke minst utnyttelse av hele fangsten.</p>
    <p type="title">Makrellen vandrer</p>
    <p>Dypdykket i mulighetene havet gir fortsatte på Havforskningsinstituttet. Der hadde makrellen en hovedrolle.</p>
    <p>Makrellen beveger seg over store områder. Fra fjæra i norske fjorder og langt til havs, til farvannene rundt Island og opp mot Svalbard. Havforskningsinstituttet i Bergen samarbeider tett med islandske forskningsmiljø om å kartlegge makrellens vandring. Ved å merke makrell kan forskerne finne ut hvor langt den svømmer, over hvor lenge, og om det er en islending eller nordmann som til slutt fanger den. Merkene skannes på fiskemottak både på Island og i Norge, og bidrar til å gi langt sikrere beregninger av bestanden. Det er viktig for den langsiktige forvaltningen av fiskeressursene.</p>
    <p>Både Kongen og Presidentparet fikk prøve seg som makrellmerkere i dag, og Presidenten spøkte med at det var stas for en islending å få fange makrell i norske farvann. Senere i dag ble fiskene sluppet ut i fjorden. Kanskje blir de funnet igjen på Island.</p>
    <p type="title" xml:lang="nno">Lyden i havet</p>
    <p>Kong Harald og Presidentparet fikk også anledning til å oppleve lydene i havet. Havforskningsdirektør Sissel Rogne inviterte på en reise under havoverflaten i form av lydopptak. Gjestene fikk høre skreien ankomme Lofoten, hvalsang og andre undersjøiske lyder. Denne formen for observasjonsteknologi sender kunnskap om fisk, hval og andre dyr dypt nede i havet opp til forskerne ved overflaten.</p>
    <p type="title">Historie og identitet</p>
    <p>Så var det tid for et temaskifte. På Universitetet i Bergen var spørsmål om bruk og misbruk av historie, nasjonal arv og nasjonalisme oppe til diskusjon. Folkevandringer og migrasjon er ikke noe nytt. Ikke minst var det et vesentlig trekk ved middelalderen. President Guðni Th. Jóhannesson, som selv har mastergrad i historie, holdt innlegget <span type="quote">«Islendinger eller nordmenn? Leif, Snorre og den nasjonale identiteten da og nå»</span>.</p>
    <p>President Guðni Jóhannesson på talerstolen ved Universitetet i Bergen. Foto: Sven Gj. Gjeruldsen, Det kongelige hoff.</p>
    <p>Han deltok også i panelet som diskuterte temaet i debatten som fulgte.</p>
    <p type="title">Lunsj i Håkonshallen</p>
    <p>Bergens ordfører Marte Mjøs Persen inviterte til lunsj til ære for statsbesøket. Den ble holdt i Håkonshallen, den gamle kongehallen fra 1200-tallet. Herfra reiste Kong Harald, President Jóhannesson og fru Reid videre til Edvard og Nina Griegs hjem, Troldhaugen.</p>
    <p type="title">Avsluttet på Troldhaugen</p>
    <p>Utenfor Bergen ligger Troldhaugen der Edvar Grieg levde og komponerte mye av musikken sin. Stedet har vært museum siden 1928, og omfatter i dag også en egen konsertsal, Troldsalen.</p>
    <p>I tillegg til en generell innføring om Grieg og Troldhaugen, fikk Kongen og Presidentparet høre en liten konsert for sang og klaver. Det var sopranen Lydia Hoen Tjore og pianisten Ingrid Andsnes som trakterte gjestene til fem av Griegs stykker.</p>
    <p>Gjestene fikk både omvisning og en liten konsert på Troldhaugen. Foto: Sven Gj. Gjeruldsen, Det kongelige hoff.</p>
    <p>Besøket til Troldhaugen avsluttet det tre dager lange statsbesøket fra Island.</p>
    <p type="title" xml:lang="nno">Del denne artikkelen på Facebook eller Twitter</p>
    <p>Relaterte lenker</p>
    <list>
      <p type="listitem">Statsbesøk fra Island (Nyhet)</p>
      <p type="listitem">Oppstartbedrifter og sagalitteratur (Nyhet)</p>
    </list>
    <list>
      <p type="listitem" xml:lang="nno">Bergen Vitensenter - vilvite.no</p>
      <p type="listitem" xml:lang="nno">Havforskningsinstituttet - imr.no</p>
      <p type="listitem" xml:lang="nno">Troldhaugen - griegmuseum.no</p>
    </list>
  </body>
</document>
