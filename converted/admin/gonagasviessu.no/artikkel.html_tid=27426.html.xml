<document xml:lang="nob" id="no_id"><header><title>Kong Carl IV (1826  1872)  - kongehuset.no</title><genre code="admin"/><author><unknown/></author><wordcount>489</wordcount><conversion_status type="standard"/><availability><license type="standard"/></availability><multilingual/><origFileName>http://www.kongehuset.no/artikkel.html?tid=27426</origFileName><parallel_text xml:lang="eng" location="artikkel.html_tid=28685.html"/><parallel_text xml:lang="sme" location="artikkel.html_tid=75729_sek=75690.html"/><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision$; </version></header><body><p>Hopp til hovedinnhold</p>
<p type="title" xml:lang="nno">Kong Carl IV (1826  1872)</p>
<p>Kong Carl IV (i Sverige Carl XV) ble Norge og Sveriges konge i 1859, etter sin far, Oscar I. Han tok valgspråket Land skal med lov bygges. Han var den første Bernadotte-prinsen som var født i Skandinavia.</p>
<p>Kongen var gift med den nederlandske prinsessen, Louise (1828-1871). Deres sønn Carl Oscar døde, ikke to år gammel, og ved Kong Carls død gikk derfor tronen til hans yngre bror.</p>
<p>Deres datter Louise giftet seg med den danske tronarvingen Frederik. Deres sønn skulle bli Kong Haakon VII, Norges første egne konge siden middelalderen.</p>
<p type="title" xml:lang="dan">Kroning</p>
<p>Kong Carl og Dronning Louise ble kronet i Nidarosdomen på dronningens fødselsdag, 5. august 1860. Kirkens interiør var skiftet ut og satt i stand for anledningen. Kroningen fulgte seremonien fra 1818, men var langt mer storslagen. Det skyldtes ikke minst at det denne gangen også ble kronet en dronning – den første siden 1299. Hun bar dronningkronen som var laget til den planlagte kroningen av Dronning Desirée tredve år tidligere.</p>
<p type="title" xml:lang="deu">En ung konge</p>
<p>Kong Carl var bare 31 år da han ble regent under sin fars sykdom, og 33 da han etterfulgte ham på tronen. Han døde bare 46 år gammel.</p>
<p>Han var en svært populær konge, noe som gjerne blir tilskrevet hans staselige utseende og store personlige sjarm. Han framsto på alle måter som selve bildet på en Konge.</p>
<p>Som regent gikk han imidlertid på flere nederlag i forsøket på å hevde kongemakten, og han tok heller ikke norsk parti mot svenske interesser. Den såkalte stattholderstriden, er illustrerende:</p>
<p type="title" xml:lang="vep">Stattholderstriden</p>
<p>En stattholder er den som på en fyrstes vegne leder forvaltningen av et land eller provins. Det at Kongen hadde en stattholder i Norge, ble fra norsk side betraktet som et tegn på Norges underlegne stilling i unionen, og det var stor norsk motstand mot embetet.</p>
<p>Som kronprins og regent hadde Kong Carl gitt nordmennene løfte om å avskaffe stattholderembetet. Men da han som konge skulle gi sin sanksjon i norsk statsråd, motsatte den svenske riksdagen og regjeringen seg beslutningen. Kong Carl bøyde av, og nektet å underskrive lovendringen. For Carl IV ble stattholdersaken, selve opptakten til hans kongegjerning, et stort nederlag.</p>
<p type="title">Kongens rolle svekkes</p>
<p>Kong Carl ivret for skandinaviske interesser, og ville helst sett alle de tre nordiske rikene samlet.</p>
<p>Da det gikk mot krig mellom Danmark og Tyskland, lovet Carl IV at Norge og Sverige skulle gå inn på dansk side. Da krigen kom i 1864, nektet imidlertid den svenske regjeringen å stille seg bak Kongens løfte. Den norske regjeringen ønsket heller ikke å gå inn i konflikten. Nok en gang led Kongen nederlag i en viktig sak. Utenrikspolitikken hadde tradisjonelt vært kongens domene. Fra nå av var ikke dette like selvfølgelig.</p>
<p>Det var flere konflikter mellom Kong Carl IV og Stortinget. Men den virkelige striden skulle komme under hans etterfølger, Oscar II.</p>
<p xml:lang="mrj">23.11.2006</p>
<p type="title" xml:lang="nno">Del denne artikkelen på Facebook eller Twitter</p>
<p>Relaterte lenker</p>
<list><p type="listitem">Litteratur og kilder (Artikkel)</p>
</list></body></document>
