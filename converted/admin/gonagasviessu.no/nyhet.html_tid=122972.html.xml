<document xml:lang="nob" id="no_id"><header><title>Statsbesøk fra India  - kongehuset.no</title><genre code="admin"/><author><unknown/></author><wordcount>423</wordcount><conversion_status type="standard"/><availability><license type="standard"/></availability><multilingual/><origFileName>http://www.kongehuset.no/nyhet.html?tid=122972</origFileName><parallel_text xml:lang="eng" location="nyhet.html_tid=122972.html"/><parallel_text xml:lang="sme" location="nyhet.html_tid=122972_sek=74887.html"/><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision$; </version></header><body><p>Hopp til hovedinnhold</p>
<p type="title">Statsbesøk fra India</p>
<p>I dag kunne Kongeparet ønske President Pranab Mukherjee og hans datter, Sharmistha Mukherjee, velkommen til Norge. Besøket startet med en høytidelig velkomstseremoni på Slottsplassen i dag morges.</p>
<p xml:lang="koi">13.10.2014</p>
<p>Det er første gang Indias statsoverhode avlegger Statsbesøk til Norge. Målet er å fremme de gode relasjonene mellom våre land, og styrke samarbeidet innen både næringsliv og kultur, forskning og utdanning.</p>
<p>Besøket finner sted bare dager etter at Nobelkomiteen offentliggjorde at årets fredspris tildeles Indias Kailash Satyarthi og pakistanske Malala Yosufzai for deres kamp mot undertrykkelse av barn og ungdom, og for barns rett til utdannelse.</p>
<p type="title" xml:lang="est">Velkomstseremoni</p>
<p>H.K.H. Kronprinsen ledsaget Presidenten og hans datter til Slottsplassen, der Deres Majesteter Kongen og Dronningen tok i mot sammen med H.K.H. Kronprinsesse Mette-Marit.</p>
<p>Indiske og norske flagg omkranset Slottsplassen, der Gardens musikkorps spilte nasjonalsangene før Presidenten inspiserte æresvakten.</p>
<p>Barna som var møtt fram for å se den høytidelige seremonien hadde også norske og indiske flagg, og President Mukherjee  tok seg tid til å hilse på barna på vei inn til offisiell fotografering i Fugleværelset. Her sluttet også Prinsesse Astrid, fru Ferner, seg til selskapet.</p>
<p type="title">Kransnedleggelse på Nasjonalmonumentet</p>
<p>Kong Harald ledsaget President Mukherjee  til Akershus Festning, der Presidenten la ned krans på monumentet til minne om de falne under 2. verdenskrig. Det er tradisjon at statsoverhoder som avlegger statsbesøk til Norge bekranser dette minnesmerket.</p>
<p type="title">Stortinget og Oslo Rådhus</p>
<p>President Mukherjee besøker Norge i spissen for en stor delegasjon, der blant annet indiske parlamentarikere deltar. Presidenten og Sharmistha Mukherjee  avla et besøk i Stortinget der de møtte med Stortingspresident Olemic Thommessen, før Kongeparet ledsaget gjestene under et besøk i Oslo Rådhus.</p>
<p>I rådhuset ønsket Oslos ordfører Fabian Stang velkommen til omvisning og kulturinnslag i bankettsalen.</p>
<p type="title" xml:lang="fin">Frammuseet</p>
<p>I ettermiddag gikk turen til Fram-museet. Museet huser polarskuta Fram og forteller historien om de norske polfarerne. Det var da også polarområdene og klimaspørsmål som sto på sto på agendaen da museets direktør Geir Kløver ønsket velkommen.</p>
<p>Den indiske Presidenten fikk snakke med forskere ved den indiske forskningsstasjonen i Ny Ålesund og indiske studenter ved Universitetetsstudiene på Svalbard på videolink under besøket.</p>
<p type="title" xml:lang="smj">Gallamiddag</p>
<p>I kveld holder Kongen og Dronningen gallamiddag på Det kongelige slott til ære for Indias president og Sharmistha Mukherjee  . Kronprinsparet og Prinsesse Astrid, fru Ferner vil også være til stede under middagen der det er ventet 193 til bords.</p>
<p type="title" xml:lang="nno">Del denne artikkelen på Facebook eller Twitter</p>
<p>Kong Haralds tale under gallamiddagen til ære for Indias president, Pranab Mukherjee. Foto: NRK</p>
<p>Relaterte lenker</p>
<list><p type="listitem" xml:lang="eng">State visit from India: His Majesty's speech (Tale)</p>
<p type="listitem">Norsk-indisk samarbeid (Nyhet)</p>
</list><list><p type="listitem" xml:lang="fin">Frammuseet</p>
</list></body></document>
