<document xml:lang="nob" id="no_id"><header><title>Avduket sydpolsmonument  - kongehuset.no</title><genre code="admin"/><author><unknown/></author><wordcount>335</wordcount><conversion_status type="standard"/><availability><license type="standard"/></availability><multilingual/><origFileName>http://www.kongehuset.no/nyhet.html?tid=95860</origFileName><parallel_text xml:lang="eng" location="nyhet.html_tid=95884.html"/><parallel_text xml:lang="sme" location="nyhet.html_tid=95943_sek=74887.html"/><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision$; </version></header><body><p>Hopp til hovedinnhold</p>
<p type="title" xml:lang="fra">Avduket sydpolsmonument</p>
<p>I dag er det 100 år siden Roald Amundsen og hans menn nådde Sydpolen. Bragden ble markert på Bygdøynes i dag, der H.M. Kongen avduket det nye Sydpolsmonumentet. Avdukingen er opptakten til Polarfestivalen som finner sted på Frammuseet i kveld.</p>
<p xml:lang="mrj">14.12.2011</p>
<p>Kong Harald la også ned grunnsteinen til det nye Gjøabygget og åpnet Sydpolutstillingen, som vil gå på Frammuseet ut året. Utstillingen er et samarbeid med Scott Polar Research Institute, og skal vises både på Frammuseet og i Storbritannia. Utstillingen vil først ha fokus på den norske ekspedisjonen, for senere å utvides med viktige gjenstander fra den britiske ekspedisjonen.</p>
<p>Både barnebarn av Amundsens to brødre og etterkommere av den britiske polfareren Robert F. Scott var til stede ved åpningen.</p>
<p type="title">Støpt i bronse</p>
<p>Roald Amundsen, Helmer Hanssen, Oscar Wisting, Olav Bjaaland og Sverre Hassel ble de første menneskene i verden som nådde Sydpolen. Etter 57 dager på ski kom polfarerne fram til polpunktet, en måned før den britiske ekspedisjonen ledet av kaptein Scott.</p>
<p>Det er kunstneren Håkon Fagerås som har foreviget de fem. De står nesten to meter høye, støpt i bronse, på plater av granitt. Bildene de selv tok på Sydpolen har inspirert utformingen, og de er røft formet for å vise de ekstreme forholdene de måtte trosse. Monumentet skildrer det høytidelige øyeblikket der de står barhodet, vendt mot teltet og flagget på polpunktet.</p>
<p>Avdukingen fikk tonefølge av trompetisten Nils Petter Molvær.</p>
<p type="title" xml:lang="nno">Nasjonal markering i Tromsø</p>
<p>Parallelt med arrangementene på Bydøy, deltar H.K.H. Kronprins Haakon ved den store feiringen i Tromsø i dag. Her markeres dagen med utstillinger, polarparade og teater, i tillegg til at det vil bli opprettet kontakt med statsminister Jens Stoltenberg, som vil befinne seg på polpunktet, og med Norsk Polarinstitutts jubileumsekspedisjon som har gått i Amundsens skispor mot polen.</p>
<p>Vi kommer tilbake med mer fra dette i kveld.</p>
<p type="title" xml:lang="nno">Del denne artikkelen på Facebook eller Twitter</p>
<p>Relaterte lenker</p>
<list><p type="listitem">- Så planter vi deg, du kjære flagg, på Sydpolen (Nyhet)</p>
<p type="listitem" xml:lang="nno">Sydpolsjubileet: Hilsen i Tromsø (Tale)</p>
</list><list><p type="listitem" xml:lang="fin">Frammuseet</p>
<p type="listitem">Nansen-Amundsen: Jubileumssider</p>
</list></body></document>
