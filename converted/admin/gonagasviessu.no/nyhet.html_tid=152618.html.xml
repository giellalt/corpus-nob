<document xml:lang="nob" id="no_id"><header><title>Oppstartbedrifter og sagalitteratur  - kongehuset.no</title><genre code="admin"/><author><unknown/></author><wordcount>603</wordcount><conversion_status type="standard"/><availability><license type="standard"/></availability><multilingual/><origFileName>http://www.kongehuset.no/nyhet.html?tid=152618</origFileName><parallel_text xml:lang="eng" location="nyhet.html_tid=152618.html"/><parallel_text xml:lang="sme" location="nyhet.html_tid=152618_sek=74887.html"/><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision$; </version></header>
<body>
<p>Hopp til hovedinnhold</p>
<p type="title" xml:lang="nno">Oppstartbedrifter og sagalitteratur</p>
<p>De islandske sagaene er en viktig del av både islandsk og norsk kulturarv. I dag overrakte Islands utenriksminister en stor gave til glede for norske folkebibliotek.</p>
<p xml:lang="vep">22.03.2017</p>
<p>Programmet andre dag av Hans Eksellense President Guðni Th. Jóhannesson og fru Eliza Reids statsbesøk omfattet både forskning, bedrifter i etableringsfasen og sagalitteratur. Det startet i Forskningsparken i dag morges.</p>
<p type="title">Forskning møter næringsliv</p>
<p>Kongeparet og Presidentparet startet dagens program i Forskningsparken i Oslo. Her møtes forskning, utdanning og næringsvirksomhet, og drar nytte av hverandre. Rundt 240  bedrifter, forskningsgrupper og institutter har tilhold her. En av dem er StartupLab.</p>
<p xml:lang="nno">Omvisning på StartupLab i Forskningsparken. Foto: Heiko Junge / NTB scanpix</p>
<p>StartupLab ledes av islandske Lauga Óskarsdóttir, som presenterte virksomheten for gjestene. De fikk en omvisning i lab’en ga som ga innblikk i arbeidet med flere prosjekter, og møtte både flere islandske studenter og en bore-robot.</p>
<p type="title" xml:lang="sme">Sagagave</p>
<p xml:lang="nno">Etter besøket i Forskningsparken kunne direktør Aslak Sira Myhre ønske Presidentparet og Kongeparet velkommen til Nasjonalbiblioteket. Den islandske sagalitteraturen sto i sentrum for besøket.</p>
<p>Kunnskapen om Norges historie ville vært betydelig mindre uten de islandske tekstene. Vår viten om norrøn mytologi ville vært sterkt begrenset – og verdenslitteraturen ville vært fattigere.</p>
<p>- Kunnskapen om Norges historie ville vært betydelig mindre uten de islandske tekstene. Vår viten om norrøn mytologi ville vært sterkt begrenset – og verdenslitteraturen ville vært fattigere, sa Kong Harald i sin tale til Presidentparet i går kveld.</p>
<p>I 2014 ga Saga forlag i Reykjavik ut Islendingesagaene, for første gang i komplett utgave, på både norsk, svensk og dansk. Kong Harald skrev et forord til den norske utgaven. I dag overrakte utenriksminister Guðlaugur Þór Þórðarson en stor gave fra Island: 500 utgaver av det fem-bind store verket. Alle norske folkebibliotek skal få hver sin, og bibliotek med stor pågang fra unge lesere skal få to.</p>
<p>Kulturminister Linda Hofstad Helleland tok i mot den islandske gaven på vegne av bibliotek-Norge. Foto: Sven Gj. Gjeruldsen, Det kongelige hoff.</p>
<p type="title">Sjeldne bøker</p>
<p>Presidentparet og Kongeparet fikk anledning til å se skatter fra Nasjonalbibliotekets samlinger, hentet fram for anledningen. I den første monteren lå for eksempel <span type="quote">«Norske Kongers Krønicke oc bedrifft: indtil unge Kong Haagens tid, som døde Anno Domini 1263»</span>. Krøniken er et komprimert utdrag av kongesagaene, oversatt fra gammelnorsk til dansk på 1540-tallet, og antakeligvis den første trykte bok som inneholder en norrøn sagatekst.</p>
<p>Noen av skattene fra Nasjonalbibliotekets samling var stilt ut i <span type="quote">"Slottsbiblioteket"</span> for anledningen. Foto: Håkon Mosvold Larsen / NTB scanpix</p>
<p>Gjestene fikk også se 1899-utgaven av Snorres Kongesagaer – kjent for sine illustrasjoner og anerkjent som et av de mest betydningsfulle verkene innen norsk bokkunst.</p>
<p type="title" xml:lang="nno">Offisiell lunsj</p>
<p>President Guðni Jóhannesson hadde møte med statsminister Erna Solberg i forkant av Regjeringens lunsj til ære for Presidentparet. Den fant sted på Akershus slott, og både Kongeparet og Kronprinsparet var blant gjestene.</p>
<p>Statsminister Erna Solberg var vertinne under Regjeringens lunsj i anledning statsbesøket fra Island i dag. Hun tok i mot gjestene ved Akershus slott. Foto: Heiko Junge / NTB scanpix</p>
<p>Etter lunsjen besøkte President Jóhannesson og fru Reid Ólafíustofa – den islandske kirken i Norge.</p>
<p type="title">Mottakelse</p>
<p>Senere i ettermiddag er det islendingene som inviterer. Kongeparet, Kronprinsparet og Prinsesse Astrid, fru Ferner, vil være Presidentparets gjester ved en mottakelse i Astrup Fearnley Museum.</p>
<p>I kveld reiser President Jóhannesson og fru Reid videre til Bergen, der statsbesøkets siste dag finner sted. Kong Harald kommer til å ledsage Presidentparet under programmet i Bergen, som blant annet omfatter besøk til Bergen Vitensenter, Norsk Havlaboratorium og Universitetet i Bergen.</p>
<p type="title" xml:lang="nno">Del denne artikkelen på Facebook eller Twitter</p>
<p>Relaterte lenker</p>
<list><p type="listitem">Statsbesøk fra Island (Nyhet)</p>
<p type="listitem">Avsluttet i Bergen (Nyhet)</p>
</list><list><p type="listitem" xml:lang="vep">StarupLab.no</p>
<p type="listitem" xml:lang="nno">Nasjonalbibliotekets nettsider</p>
</list></body></document>
