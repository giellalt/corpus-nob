<document xml:lang="nob" id="no_id"><header><title>Med WWF i Lofoten  - kongehuset.no</title><genre code="admin"/><author><unknown/></author><wordcount>499</wordcount><conversion_status type="standard"/><availability><license type="standard"/></availability><multilingual/><origFileName>http://www.kongehuset.no/nyhet.html?tid=127255</origFileName><parallel_text xml:lang="eng" location="nyhet.html_tid=127255.html"/><parallel_text xml:lang="sme" location="nyhet.html_tid=127255_sek=74887.html"/><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision$; </version></header><body><p>Hopp til hovedinnhold</p>
<p type="title">Med WWF i Lofoten</p>
<p>Denne uken avholder Verdens Naturfond WWF sin årskonferanse i Svolvær. H.K.H. Kronprinsessen talte under åpningen, der hun la vekt på grønne valg i hverdagen.</p>
<p xml:lang="mrj">04.05.2015</p>
<p>Det er medarbeidere i WWF over hele verden som nå samles i Svolvær i Lofoten og som de neste dagene skal legge planer for hvordan organisasjonen skal jobbe de neste årene.</p>
<p type="title">Et viktig år for miljøet</p>
<p>I følge WWFs leder i Norge, Nina Jensen, blir 2015 et viktig miljøår med klimatoppmøtet i Paris senere i år. Klima blir selvsagt et tema på konferansen i Lofoten, i likhet med andre globale utfordringer som olje- og gassleting i Arktis, tap av regnskog, overfiske og ulovlig jakt på truede arter.</p>
<p type="title" xml:lang="dan">Grønne valg i hverdagen</p>
<p>Kronprinsesse Mette-Marit ble invitert til å holde åpningstalen på bakgrunn av sitt langvarige miljøengasjement - et engasjement hun deler med Hans Majestet Kongen, som var organisasjonens første president da WWF Norge ble grunnlagt i 1970.</p>
<p>Og Kronprinsessen siterte også Kongen i talen sin. Da Kong Harald besøkte forskningsstasjonen Troll i Antarktis tidligere i år, hadde Kongen følgende å si om generasjonen som nå vokser opp: - <em type="italic">Jeg tror de vil være mer fornuftige enn vi har vært. </em></p>
<p>Og akkurat dette snakket Kronprinsessen mye om i sin tale - Hvordan vi alle kan gjøre fornuftige og smarte, grønne valg i hverdagen vår. Hun la vekt på at selv om vi nå har mer kunnskap og forskning rundt klimautfordringen enn noen gang tidligere, har mange av oss problemer med å gjøre de gode hverdagsvalgene. – <em type="italic">Vi må sette fokus på de grønne valgene folk kan gjøre i hverdagen, vi må gjøre det enklere, mer meningsfullt og gøy for alle </em>, oppfordret Kronprinsessen. </p>
<p type="title">Møtte miljøengasjerte elever</p>
<p>Kronprinsesse Mette-Marit er opptatt av å få ungdom med på laget i kampen for et bedre klima. Derfor passet det godt med et besøk til Lofoten Folkehøgskole, som har <em type="italic">Grønnere - Tøffere - Varmere </em>som sitt motto. </p>
<p>Besøket fant sted i Kabelvåg om morgenen før konferanseåpningen. I tillegg til en orientering om skolens aktiviteter, fikk Kronprinsessen gleden av å spise lunsj med elever fra skolen. Under lunsjen ble elevenes opplevelser i den vakre naturen de er omgitt av et naturlig tema i tillegg til miljø og livet på en folkehøgskole.</p>
<p>Kronprinsessen fikk også se en fotoutstilling som Fotolinja har satt sammen, med mye fokus på naturbilder og folk og natur i samspill.</p>
<p type="title">Ankom Svolvær i fembøring</p>
<p>Så bar det sjøveien til WWFs konferanse. Folkehøgskolen har en vakker fembøring som brukes mye i undervisningen. Kronprinsessen gikk om bord, og med elver som mannskap gikk turen til havna i Svolvær.</p>
<p>Underveis fikk Kronprinsessen se det vakre landskapet fra sjøen. I sin tale til forsamlingen fortalte hun om hvordan opplevelser i naturen gjennom oppveksten er selve grunnlaget for hennes langvarige miljøengasjement.</p>
<p type="title" xml:lang="nno">Del denne artikkelen på Facebook eller Twitter</p>
<p>Kronprinsesse Mette-Marit taler ved åpningen av WWFs internasjonale konferanse i Lofoten, mai  2015.  Foto: Christian Lagaard, Det kongelige hoff</p>
<p>Relaterte lenker</p>
<list><p type="listitem" xml:lang="eng">WWF Annual Conference (Tale)</p>
</list><list><p type="listitem">WWF Norge</p>
<p type="listitem" xml:lang="vep">WWF.org</p>
</list></body></document>
