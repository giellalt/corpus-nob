<document xml:lang="nob" id="no_id"><header><title>Åpnet Grunnlovsjubileet  - kongehuset.no</title><genre code="admin"/><author><unknown/></author><wordcount>406</wordcount><conversion_status type="standard"/><availability><license type="standard"/></availability><multilingual/><origFileName>http://www.kongehuset.no/nyhet.html?tid=119759</origFileName><parallel_text xml:lang="eng" location="nyhet.html_tid=119759.html"/><parallel_text xml:lang="sme" location="nyhet.html_tid=119759_sek=74887.html"/><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision$; </version></header><body><p>Hopp til hovedinnhold</p>
<p type="title">Åpnet Grunnlovsjubileet</p>
<p>- La oss feire våre friheter med klokskap, sa Hans Majestet Kong Harald da han foretok den offisielle åpningen av Grunnlovsjubileet i kveld. Det skjedde på historisk grunn, på Eidsvoll, der det hele startet.</p>
<p xml:lang="koi">16.02.2014</p>
<p>- Eidsvoll er ikke bare et sted. Eidsvoll er fødestedet til det selvstendige Norge. Eidsvoll er vuggen til friheter vi bygger livene våre og landet vårt på, - friheter som mennesker i andre deler av verden drømmer om og sloss for, sa Kongen, som også ga uttrykk for ønske om god takhøyde for ulikhet og debatt: - De 112 Eidsvollsmennene var uenige om mye. Kanskje ble Grunnloven så god som den ble nettopp på grunn av uenighet, diskusjoner og kompromisser.</p>
<p>Både Kong Harald, Hennes Majestet Dronningen og hele Kronprinsfamilien var til stede under jubileumsåpningen, der Stortingspresident Olemic Thommessen og museumsdirektør Erik Jondell var vertskap</p>
<p type="title">For to hundre år siden</p>
<p>Den 16. februar 1814 kalte den danske Prins Christian Frederik, Norges stattholder, 21 fremstående menn til Eidsvoll. Han kunngjorde at han ville trosse Kieltraktaten der Danmark avsto Norge til Sverige, og selv bestige tronen.</p>
<p>Men et stort flertall av de frammøtte hevdet at ettersom Danmark hadde gitt fra seg makten over Norge, var suvereniteten falt tilbake til det norske folk. Prins Christian Frederik bøyde seg for dette flertallet og folkesuverenitetsprinsippet var knesatt.</p>
<p>Tre dager senere sendte Prins Christian Frederik ut bud om valg til en forsamling som skulle møtes på Eidsvoll 10. april og gi Norge en forfatning. Prosessen som skulle føre fram til Norges Grunnlov var i gang.</p>
<p type="title">Direktesending</p>
<p>Åpningen av jubileet ble sendt direkte på NRK TV i kveld. Eidsvollsbygningen – vakkert restaurert til jubileet – dannet en stemningsfull bakgrunn for markeringen, med snø, is og fakkelskinn.</p>
<p>Nadia Hasnaoui ledet programmet, som fortalte historien og belyste Grunnlovens betydning gjennom musikk, dans og samtaler.</p>
<p>- Eidsvoll er mer enn et sted, avsluttet Kongen. - Eidsvoll er vår selvstendighets oppvåkning. Jeg erklærer med dette Grunnlovsjubileet 2014 for åpnet – og håper vi sammen kan si: La oss feire våre friheter med klokskap. La oss leve etter Grunnloven med visdom og medmenneskelighet. La 2014 bli et år hvor vi står opp for det som virkelig betyr noe for oss.</p>
<p type="title" xml:lang="nno">Del denne artikkelen på Facebook eller Twitter</p>
<p>Kong Haralds tale på Eidsvoll under åpningen av Grunnlovsjubileet 1814 - 2014, 16. februar 2014. Foto: NRK.</p>
<p>Relaterte lenker</p>
<list><p type="listitem">Grunnloven 200 år (Tale)</p>
<p type="listitem">Grunnloven 150 år (Tale)</p>
</list><list><p type="listitem">Eidsvoll1814.no</p>
<p type="listitem" xml:lang="smj">Grunnlovsjubileet 1814 - 2014</p>
</list></body></document>
