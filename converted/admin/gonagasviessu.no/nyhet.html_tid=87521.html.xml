<document xml:lang="nob" id="no_id">
  <header>
    <title>Avslutter fylkesturen i dag  - kongehuset.no</title>
    <genre code="admin"/>
    <author>
      <unknown/>
    </author>
    <wordcount>601</wordcount>
    <conversion_status type="standard"/>
    <availability>
      <license type="standard"/>
    </availability>
    <multilingual/>
    <origFileName>http://www.kongehuset.no/nyhet.html?tid=87521</origFileName>
    <parallel_text xml:lang="sme" location="nyhet.html_tid=87599_sek=74887.html"/>
    <metadata>
      <uncomplete/>
    </metadata>
    <version>XSLtemplate $Revision: 150288 $; file-specific xsl  Revision; common.xsl  $Revision: 154948 $; </version>
  </header>
  <body>
    <p>Hopp til hovedinnhold</p>
    <p>kongehuset.no</p>
    <p type="title">Avslutter fylkesturen i dag</p>
    <p>Deres Kongelige Høyheter Kronprinsen og Kronprinsessen besøker Vegårshei og Gjerstad kommuner på fylkesturens siste dag. Men landgangen i dag morges, den var i Tvedestrand.</p>
    <p xml:lang="koi">02.09.2010</p>
    <p>Mange var møtt fram for å hilse Kronprinsparet da de gikk i land i Tvedestrand, og se dem videre på reisen mot Vegårshei. Her var det fjernvarmeanlegget Vegårshei Bioenergi som var Kronprinsparets første besøk.</p>
    <p type="title">Bioenergi og tremosaikk</p>
    <p>Vegårshei Bioenergi driver et fjernvarmeanlegg som benytter biologisk brensel i form av bark, flis, skogsavfall etc. som energikilde. Kronprinsen og Kronprinsessen fikk en omvisning i anlegget av styreleder Åsulv Løvland, som også orienterte Kronprinsparet om samvirket mellom skogbruk, kulturlandskap og miljøvennlig energi.</p>
    <p>Deretter spaserte Kronprins Haakon og Kronprinsesse Mette-Marit videre til Masis Design AS. Her lages kunstparkett og andre vakre arbeider i tre-mosaikk. Daglig leder Hovhannes Bayadjan viste rundt i verkstedet og fortalte om den unike teknikken som ligger til grunn for arbeidene. Kronprinsparet fikk overrakt sitt eget monogram som tre-mosaikk i gave.</p>
    <p>Familien Bayadjan kommer opprinnelig fra Armenia, og Kronprinsparet fikk også en orientering om næringsvirksomhet og integrering under besøket. Vegårshei er på mange måter en foregangskommune på dette området, noe Kronprinsessen understreket i sin tale i amfiet senere.</p>
    <p type="title" xml:lang="nno">Folkefest i Vegårsheihallen</p>
    <p xml:lang="nno">Kvart over tolv kom Kronprinsparet til amfiet, der det var duket for folkefest. Det var lagt opp til et program med både musikk og humor. Kronprinsesse Mette-Marit holdt tale under arrangementet, og kommenterte blant annet besøket på fjernvarmeanlegget:</p>
    <p>- <em type="italic">Det er fantastisk flott at noe så enkelt som flis kan utnyttes på en måte som gir så positive ringvirkninger: Bruk av lokale naturressurser, næringsutvikling, miljøvennlig oppvarming av store bygg og hindring av gjengroing. </em></p>
    <p type="title" xml:lang="nno">Til Gjerstad</p>
    <p>Herfra gikk turen videre til Gjerstad og Holmen gård, der det ble servert lunsj basert på lokale råvarer. Servering ble det også på Gjerstad omsorgssenter, der Kronprinsparet fikk kaffe og kaker og en prat med eldre og ansatte i senterets kantine.</p>
    <p type="title" xml:lang="est">Abel ungdomskole</p>
    <p>Abel ungdomskole ble denne fylkesturens siste besøk. Kronprins Haakon foretok den offisielle åpningen av skolen, som tas i bruk for første gang dette semesteret. Skolen er oppkalt etter matematikeren Niels Henrik Abel som vokste opp her i Gjerstad, og har i dag 112 elever.</p>
    <p><em type="italic">- Det er fint å skulle få avslutte fylkesbesøket med å være sammen med dere som går her på Abel ungdomsskole., </em>sa Kronprinsen i åpningstalen sin. <em type="italic">- De siste årene har jeg besøkt mange skoler over hele Norge og snakket med ungdom om de store felles utfordringene vi står overfor – og om hvordan den enkelte kan bidra. </em></p>
    <p><em type="italic">Hva er du FOR? </em>, spurte Kronprinsen og ufordret ungdomsskoleelevene: <em type="italic">Hva kan du tenke deg å gjøre i løpet av det neste året for å styrke et annet menneskes verdighet? </em></p>
    <p>Etter åpningsseremonien ble Kronprinsparet vidt rundt på den nye skolen og fikk snakke med flere av elevene, før besøket på Abel ungdomsskole - og fylkesturen til Aust-Agder ble avlsluttet.</p>
    <p type="title" xml:lang="nno">Del denne artikkelen på Facebook eller Twitter</p>
    <p>Kronprins Haakon svarer på spørsmål fra Facebook under fylkesturen i Aust-Agder (Foto: Ida Fjeldbraaten, Det kongelige hoff)</p>
    <p xml:lang="nno">Fakta</p>
    <p>
      <em type="italic">Er det noe du vil spørre Kronprinsparet om? </em>
    </p>
    <p xml:lang="nno">Under fylkesturen i Aust-Agder 31. august - 2. september, er det mulighet for å sende inn spørsmål via Kronprinsparets Facebook-side.</p>
    <p>Noen av spørsmålene vil bli plukket ut og besvart på pressemøtene som finner sted hver ettermiddag, og film vil bli lagt ut på Youtube og Kongehuset.no.</p>
    <p xml:lang="nno">Kronprinsparet på Facebook</p>
    <list>
      <p type="listitem" xml:lang="nno">Kronprinsparet på Facebook</p>
    </list>
    <p>Relaterte lenker</p>
    <list>
      <p type="listitem" xml:lang="nno">Fylkestur til Aust-Agder: Tale i Vegårshei (Tale)</p>
      <p type="listitem" xml:lang="nno">Fylkestur til Aust-Agder: Tale i Gjerstad (Tale)</p>
      <p type="listitem">Fylkestur i Aust-Agder (Nyhet)</p>
      <p type="listitem">Besøk i Froland og Arendal (Nyhet)</p>
    </list>
    <list>
      <p type="listitem">Se fotoalbum fra Fylkesturen</p>
      <p type="listitem" xml:lang="nno">Vegårshei kommune</p>
      <p type="listitem" xml:lang="nno">Gjerstad kommune</p>
    </list>
  </body>
</document>
