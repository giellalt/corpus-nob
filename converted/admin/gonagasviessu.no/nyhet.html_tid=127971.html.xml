<document xml:lang="nob" id="no_id">
  <header>
    <title>De alliertes første seier  - kongehuset.no</title>
    <genre code="admin"/>
    <author>
      <unknown/>
    </author>
    <wordcount>473</wordcount>
    <conversion_status type="standard"/>
    <availability>
      <license type="standard"/>
    </availability>
    <multilingual/>
    <origFileName>http://www.kongehuset.no/nyhet.html?tid=127971</origFileName>
    <parallel_text xml:lang="eng" location="nyhet.html_tid=127971.html"/>
    <parallel_text xml:lang="sme" location="nyhet.html_tid=127971_sek=74887.html"/>
    <metadata>
      <uncomplete/>
    </metadata>
    <version>XSLtemplate $Revision: 150288 $; file-specific xsl  Revision; common.xsl  $Revision: 154948 $; </version>
  </header>
  <body>
    <p>Hopp til hovedinnhold</p>
    <p>kongehuset.no</p>
    <p type="title">De alliertes første seier</p>
    <p>I går og i dag markeres gjenerobringen av Narvik – de alliertes første seier under 2. verdenskrig. H.K.H. Kronprinsregenten var til stede ved 75-årsmarkeringen i dag.</p>
    <p xml:lang="koi">28.05.2015</p>
    <p>Slaget om Narvik var første gangen britiske, franske, polske og norske styrker kjempet sammen. Og de vant. Gjenerobringen av Narvik 28. mai 1940 var Nazi-Tysklands første store nederlag.</p>
    <p>Historikere har hevdet at erfaringene fra Narvik fikk Hitler til å endre sine planer om å invadere Storbritannia samme år. Lærdommene fra Narvik skulle også bli et viktig element under de alliertes planlegging av D-dagen i 1944.</p>
    <p>Representanter for alle fire nasjoner var til stede for å markere den historiske hendelsen. Tyskland var også representert med sin ambassadør til Norge.</p>
    <p type="title" xml:lang="vep">Kampen om Narvik</p>
    <p>Narvik ble erobret av tyske tropper om morgenen 9. april 1940. Målet var kontroll med jernmalmen som ble skipet ut her fra gruvene i Kiruna – en viktig ressurs for tysk våpenindustri. Norges 6. divisjon tok opp kampen under ledelse av general Carl Gustav Fleischer, og etter hvert fikk de støtte fra den britiske marinen og tropper fra Frankrike og Polen. Den 28. mai klarte de å gjenerobre Narvik.</p>
    <p>Men situasjonen i Frankrike var prekær, og de allierte besluttet å overføre sine tropper dit. Uten alliert støtte var det ikke lenger mulig å fortsette militær kamp i Norge. Kong Haakon tok den tunge beslutningen om å forlate landet. Sammen med Kronprins Olav og Regjeringen reiste han til London 7. juni, der de opprettet den norske eksilregjeringen.</p>
    <p>9. juni rykket tyske soldater på nytt inni Narvik.</p>
    <p type="title">Stor polsk innsats</p>
    <p>Forsvarsminister Ine Eriksen Søreide pekte spesielt på de frivillige polske troppene i dag. Etter at Polen var blitt invadert i september 1939 var kampmoralen høy, og 5 000 soldater fra den polske eksilbrigaden kjempet i Narvik. I dag var Polens vise-statsminister og forsvarsminister Tomasz Siemoniak til stede ved markeringene.</p>
    <p type="title">Minnemedaljer</p>
    <p>Narviks ordfører Tore Nysæter overrakte minnemedaljer til krigsveteranene som takk for deres innsats i 1940. Det ble også lagt ned kranser, både ved Frihetsmonumentet og ved alle landenes minnesmerker i dag - polsk, fransk, britisk og tysk. Det var Kronprinsregenten som la ned kransen ved det norske minnesmerket.</p>
    <p>Kronprins Haakon fikk også anledning til å møte noen av veteranene etter seremonien.</p>
    <p type="title" xml:lang="nno">Starten på noe nytt</p>
    <p><em type="italic">– Dette er en veldig viktig begivenhet og en viktig del av de nasjonale markeringene vi gjør i år, </em>uttalte forsvarsministeren til NRK i dag. <em type="italic">Det markerer både en viktig historisk hendelse og det representerer starten på noe nytt; nemlig at vi kjempet skulder ved skulder sammen med blant annet franske, polske og britiske soldater. Dette var noe av det som dannet grunnlaget for den alliansetilhørigheten vi har i Nato i dag. </em></p>
    <p type="title" xml:lang="nno">Del denne artikkelen på Facebook eller Twitter</p>
    <p>Relaterte lenker</p>
    <list>
      <p type="listitem">2. verdenskrig (Fotoalbum)</p>
      <p type="listitem" xml:lang="est">Krigsårene 1940-1945 (Artikkel)</p>
    </list>
    <list>
      <p type="listitem">Slaget om Narvik: Presentasjon i anledning markeringen</p>
    </list>
  </body>
</document>
