<document xml:lang="nob" id="no_id"><header><title>Åpnet seminar om Antarktis  - kongehuset.no</title><genre code="admin"/><author><unknown/></author><wordcount>749</wordcount><conversion_status type="standard"/><availability><license type="standard"/></availability><multilingual/><origFileName>http://www.kongehuset.no/nyhet.html?tid=125907</origFileName><parallel_text xml:lang="eng" location="nyhet.html_tid=125907.html"/><parallel_text xml:lang="sme" location="nyhet.html_tid=125907_sek=74887.html"/><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision$; </version></header>
<body>
<p>Hopp til hovedinnhold</p>
<p type="title">Åpnet seminar om Antarktis</p>
<p>Hans Majestet Kongen åpnet Antarktis-seminaret ved Australian National Maritime Museum i dag. Andre dag av Kongeparets statsbesøk finner sted i Australias største by, Sydney.</p>
<p xml:lang="vep">24.02.2015</p>
<p>Etter oppstarten i hovedstaden Canberra i går, har Kongeparet reist til Sydney, der programmet finner sted de nærmeste dagene.</p>
<p type="title" xml:lang="isl">Antarktisseminar</p>
<p>Antarktis er viktig i forholdet mellom Norge og Australia. Vi er begge polarnasjoner med territorier i Antarktis.</p>
<p xml:lang="eng"><em type="italic">Since the 19 th century, seafarers, explorers and scientists from our two countries have been involved in mapping and exploring Antarctica and adjacent waters and archipelagos, </em>sa Kong Harald i sin åpningstale i dag. <em type="italic">In the 1930s, Norway and Australia both presented sovereignty claims in Antarctica. We were two of the seven claimant nations that in 1959 signed the Antarctic Treaty, thus establishing peace and international cooperation as the underlying principles for the continent. </em></p>
<p>Roald Amundsen er også et polarhistorisk berøringspunkt: Det var fra Hobart i den australske delstaten Tasmania at Amundsen sendte telegrammet om at han hadde nådd Sydpolen, og det originale fotografiet av Amundsen på Sydpolen befinner seg i Nasjonalbiblioteket i Canberra.</p>
<p>Nå arbeider begge land med nye plandokumenter for Antarktis - i Norge i form av en Stortingsmelding som er ventet i løpet av våren. Kong Harald viste til arbeidet som gjøres på den norske forskningsstasjonen Troll i Dronning Maud Land, og som Kongen besøkte for kort tid siden. Forskningen her er med på å legge premissene for forvaltningen av området.</p>
<p type="title" xml:lang="nno">Nytt forskningsfond</p>
<p>Et nytt forskningsfond ble presentert under seminaret i dag. Antarctic Wildlife Research Fund har representanter fra Aker BioMarine, WWF- Norge og ASOC (Antarctic and Southern Ocean Coalition). Forskere fra hele verden kan søke fondet om støtte til sine prosjekter.</p>
<p>Målet er å sikre bærekraftig utnyttelse av de marine ressursene i Antarktis. Krill – næringsgrunnlaget for de fleste marine dyrearter i Antarktis - vil være et spesielt viktig forskningsfelt for fondet. Elisabeth Røkke overrakte det første bidraget på vegne av Aker BioMarine i dag.</p>
<p type="title" xml:lang="eng">Australian National Maritime Museum</p>
<p>Dagens seminar fant sted på Australian National Maritime Museum og det ble anledning til en omvisning i deler av museets store samlinger etter seminaråpningen i dag. Blant det Kongen og Dronningen fikk se, var Norges gave i forbindelse med Australias 200-årsjubileum.</p>
<p>Gaven var seilbåten Kathleen Gillett. Den ble bygget etter tegninger av Colin Archer for Jack Earl – en av initiativtakerne bak Sydney-Hobart regattaen, og Earl seilte henne i det første racet i 1945. To år senere ble hun den andre australske yachten til å seile jorda rundt. Båten er en <em type="italic">ketch </em>og oppkalt etter Earls kone.  </p>
<p type="title">Mottakelse for Norge i Australia</p>
<p>Det bor anslagsvis 10 000 nordmenn i Australia, og mer enn det dobbelte av dette anser seg for å ha norske aner. Mange norske studenter tar også hele eller deler av utdannelsen sin her.</p>
<p>I Sydney er seilerklubben Royal Sydney Yacht Squadron et populært samlingssted for det norske seilermiljøet i byen. I dag var klubben åsted for en mottakelse for Kongeparet, der de fikk møte mange representanter for det norske miljøet.</p>
<p>Kongen og Dronningens ankomst skjedde – naturlig nok – med seilbåt. Skonnerten Boomerang tok Kongeparet til yachtklubben etter først å ha latt dem få se Sydneys berømte havn fra sjøsiden.</p>
<p>Etter møtet møtte Kong Harald og Dronning Sonja pressen. Også morgendagens program finner sted i Sydney. Da vil Kongeparet blant annet møte representanter for urbefolkningen og Dronningen vil presentere sine kunsteriske inntrykk av norsk natur.</p>
<p type="title" xml:lang="nno">Del denne artikkelen på Facebook eller Twitter</p>
<p>Kong Harald åpner seminar om Antarktis i Sydney under Kongeparets statsbesøk til Australia 23. - 27. februar 2015. Foto og redigering: Lise Åserud, NTB scanpix.</p>
<p xml:lang="nno">Fakta</p>
<p xml:lang="nno"><em type="italic">Fakta om Australia </em></p>
<p>Hovedstad: Canberra Største byer: Sydney, Melbourne, Brisbane og Perth</p>
<p>Størrelse: 7 692 024 km² (Norge: 385 186 km²) Befolkning 2013: ca 23 millioner Offisielt språk: Australsk-engelsk</p>
<p>Styresett: Australia er en føderal stat bestående av 6 delstater og 2 territorier. Det er et konstitusjonelt monarki med parlamentarisk styresett, etablert 1901. Statsoverhode 2015: Dronning Elizabeth II, representert ved Generalguvernør Peter John Cosgrove.</p>
<p>Forholdet mellom Norge og Australia er svært godt, med nært samarbeid blant annet i FN og innenfor Antarktis-traktatsystemet.</p>
<p>Samhandelen med Australia er økende, dominert av norsk eksport. Det er rundt 2000 norske studenter i Australia, og det anslås at omkring 10 000 nordmenn bor i Australia.</p>
<p>Kilde: UD</p>
<p>Relaterte lenker</p>
<list><p type="listitem" xml:lang="eng">State visit to Australia: Opening of a seminar on the Antarctic (Tale)</p>
<p type="listitem">Statsbesøk til Australia (Nyhet)</p>
<p type="listitem">Norsk natur i kunstform (Nyhet)</p>
<p type="listitem">Avsluttet statsbesøket i Perth (Nyhet)</p>
<p type="listitem">Australia 2015 (Fotoalbum)</p>
</list><list><p type="listitem" xml:lang="eng">Australian National Maritime Museum</p>
</list></body></document>
