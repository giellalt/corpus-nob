<document xml:lang="nob" id="no_id"><header><title>Fylkestur til Sør-Trøndelag  - kongehuset.no</title><genre code="admin"/><author><unknown/></author><wordcount>617</wordcount><conversion_status type="standard"/><availability><license type="standard"/></availability><multilingual/><origFileName>http://www.kongehuset.no/nyhet.html?tid=115892</origFileName><parallel_text xml:lang="sme" location="nyhet.html_tid=115892_sek=74887.html"/><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision$; </version></header><body><p>Hopp til hovedinnhold</p>
<p type="title">Fylkestur til Sør-Trøndelag</p>
<p>I dag morges gikk deres Majesteter Kongen og Dronningen i land på Hitra. Det markerte starten på årets fylkestur for Kongeparet, som går til seks kommuner i Sør-Trøndelag.</p>
<p xml:lang="mrj">04.06.2013</p>
<p>Kong Harald og Dronning Sonja har Kongeskipet som base på turen. Kongesjaluppen førte dem i land etter hva Dronningen beskrev som en strålende ferd på vei til øyriket i havgapet.</p>
<p>Hitra kommune består av om lag 2500 holmer og skjær, de fleste ubebodd, men øya Hitra er blant Norges største og mange av innbyggerne var møtt fram for å gi Kongeparet en hjertelig velkomst. Og en fargerik velkomst ble det, på en rekke forskjellige språk og en flaggborg med femti nasjoner representert.</p>
<p>Hitra har nemlig et stort mangfold blant innbyggerne, i første rekke på grunn av behovet for arbeidskraft til en blomstrende havbruksnæring.</p>
<p type="title" xml:lang="fkv">Kystkultur</p>
<p>Kystmuseet er Hitra kommunes 1000-årssted, og her fikk Kongeparet en innføring i lokal havbrukshistorie og kystkultur før og nå. Kunstner Marius Amdam presenterte også skulpturen <span type="quote">«Fra hav er vi kommet»</span> for Kongen og Dronningen.</p>
<p>På museet ble det også anledning til å treffe flere innvandrerkvinner som har kommet langveis fra for å arbeide på Hitra. De fortalte om sitt møte med lokalsamfunnet, om arbeidsplassen og livet sitt her.</p>
<p type="title">Smaker fra Hitra</p>
<p>Tilbake på Vikan-Nord vanket det kortreist mat, både fra boder med gårdsmat og i form av en egen kurv med lokale godbiter som gave til Kongeparet.</p>
<p>Kong Harald og Dronning Sonja besøkte flere boder der lokale bedrifter presenterte seg. Her var både laks, villsau, hjort og krabbe verdifulle råvarer, i tillegg til det lokale ysteriet som har vunnet flere utmerkelser for sine produkter.</p>
<p>Så var tiden kommet til å reise videre til neste stopp på fylkesturen: Frøya.</p>
<p type="title" xml:lang="nno">Frøya</p>
<p>Frøya er også en øykommune, med over 5 000 holmer og skjær innenfor sine grenser. Store havområder hører også til kommunen, og her finnes både en av verdens største forekomster av kaldtvannskorallrev og landets største sammenhengende marine naturreservat. Det er naturlig at havbruk og kystkultur står svært sterkt også i denne kommunen.</p>
<p>Kongeparet gikk i land på Nordskaget og videre til markedsplassen der det var forberedt både informasjon og kulturelle innslag. Ordfører og fylkesmann ledsaget Kong Harald og Dronning Sonja på en vandring mellom boder og paviljonger der både næringsliv og kultur var representert. Kongeparet fikk en innføring i hvordan havbruksnæringen har vokst fram og tanker for utviklingen framover.</p>
<p type="title">Bedriftsbesøk og skoleskip</p>
<p>InnovaMar er en viktig bedrift, og i deres lokaler fikk Kongen og Dronningen møte både gründere og nestorer fra fabrikken. Det ble også anledning til å se kunster <em type="italic">Astrid Reppes </em>bilder i lokalene, før Kongeparet ble ledsaget på en omvisning i det store lakseslakteriet. </p>
<p>Så gikk turen til Frøya videregående skoles nye undervisningsfartøy <span type="quote">"Fru Inger"</span>. Rektor Bjørnar Johansen og elevene tok imot kongeparet om bord. Etter en kort orientering på dekk, gikk følget til styrehuset. Skolen skal bruke skipet både innen fiske og fangst og havbruksutdanningen, og Kongeparet fikk snakke med flere av elevene som nå tar denne spesialiseringen.</p>
<p type="title">Fine barnetegninger</p>
<p>I forkant av Kongeparets fylkestur mottok Slottet flere hundre tegninger. De kom fra barnehagebarn og skolebarn på Frøya. Så mange som mulig vil bli publisert på Kongehusets barnesider i løpet av fylkesturen. Inngangen til barnesidenes samling av tegninger er lenket opp til høyre.</p>
<p>I morgen fortsetter fylkesturen. Da går besøket til Osen og Roan.</p>
<p type="title" xml:lang="nno">Del denne artikkelen på Facebook eller Twitter</p>
<p>Kongeparet startet sin reise i Sør-Trøndelag på Hitra (Foto: Christian Lagaard, Det kongelige hoff)</p>
<p>Relaterte lenker</p>
<list><p type="listitem" xml:lang="nno">Fylkestur til Sør-Trøndelag: Tale på Hitra (Tale)</p>
<p type="listitem" xml:lang="nno">Fylkestur til Sør-Trøndelag: Tale på Frøya (Tale)</p>
<p type="listitem">Til Osen og Roan (Nyhet)</p>
<p type="listitem">Avsluttet i Åfjord og Bjugn (Nyhet)</p>
</list><list><p type="listitem">Se fotoalbum fra fylkesturen</p>
<p type="listitem">Se flere videoer fra fylkesturen</p>
<p type="listitem">Se tegninger på Kongehusets barnesider</p>
</list></body></document>
