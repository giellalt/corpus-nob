<document xml:lang="nob" id="no_id"><header><title>I fokus: Hiv og Aids  - kongehuset.no</title><genre code="admin"/><author><unknown/></author><wordcount>590</wordcount><conversion_status type="standard"/><availability><license type="standard"/></availability><multilingual/><origFileName>http://www.kongehuset.no/artikkel.html?tid=88836</origFileName><parallel_text xml:lang="eng" location="artikkel.html_tid=89740.html"/><parallel_text xml:lang="sme" location="artikkel.html_tid=91256_sek=91253.html"/><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision: 154948 $; </version></header><body><p>Hopp til hovedinnhold</p>
<p type="title">I fokus: Hiv og Aids</p>
<p>Gjennom sin rolle som spesialrepresentant for FNs aidsprogram UNAIDS arbeider Hennes Kongelige Høyhet Kronprinsessen for å styrke ungt lederskap i aidsarbeidet.</p>
<p>Barn og unge er de mest sårbare som følge av aidsepidemien, derfor har Kronprinsesse Mette-Marits hovedfokus vært å sikre ungt lederskap i arbeidet mot smitte og fordommer. Kronprinsessen har vært en pådriver for at de som er sterkest berørt av epidemien – unge og de som selv er hivpositive – skal få påvirke beslutningsprosesser og strategier i aidsarbeidet.</p>
<p type="title">Spesialrepresentant for UNAIDS</p>
<p>Kronprinsesse Mette-Marit ble utnevnt til Special Representative for UNAIDS i 2006. I den forbindelse har hun foretatt aidsrelaterte reiser til blant annet Tanzania, Nicaragua, Ukraina og Mali.</p>
<p>I Tanzania 2016 kunne Kronprinsessen se hvordan gode medisiner har hindret at hiv-smitten moren bærer blir overført til barnet. Foto: Christian Laagard, Det kongelige hoff</p>
<p>Kronprinsessen har også ledet delegasjoner til den internasjonale aidskonferansen. Aidskonferansen er verdens største helsekonferanse, og blir arrangert annethvert år. 20 000 delegater fra hele verden deltar. Kronprinsessen deltok for første gang i 2006, da konferansen ble holdt i Toronto. Siden har hun deltatt både i Wien og Washington.</p>
<p>Kronprinsessen har et bredt internasjonalt nettverk i aidsarbeidet, og har bistått UNAIDS i deres strategiske arbeid for å involvere lokale ungdomsorganisasjoner over hele verden i bekjempelse av epidemien.</p>
<p>I juni 2011 deltok Kronprinsessen på et Høynivåmøte om hiv og aids i FNs Generalforsamling, sammen med miljø- og utviklingsministeren. Sommeren 2014 var hun invitert til å holde hovedtale i FNs Generalforsamling om menneskerettigheter og hiv i post-2015 Agendaen – under arbeidet med de nye bærekraftmålene.</p>
<p>I juni 2014 ble Kronprinsessen tildelt den prestisjetunge amfAR Award of Inspiration for sitt mangeårige aidsarbeid, tildelt av American Foundation for Aids Research. Foto: Kevin Tachman.</p>
<p type="title">Ungdomslederkonferansen i Oslo</p>
<p>I juni 2009 inviterte Kronprinsessen 30 unge ledere fra hele verden til Oslo for å jobbe med konkrete anbefalinger for det fremtidige aidsarbeidet. Konferansen Young Leaders Summit II samlet også etablerte ledere som deltok som veiledere og diskusjonspartnere.</p>
<p>Kronprinsesse Mette-Marit var vertskap for den tre dager lange konferansen sammen med daværende miljø- og utviklingsminister Erik Solheim og UNAIDS.</p>
<p type="title">Studier og frivillig arbeid</p>
<p>Kronprinsessens aidsarbeid startet da Kronprinsparet opprettet sitt humanitære fond i 2001. Det året mottok Røde Kors’ arbeid med forebygging av hiv og aids i Mosambik støtte fra fondet.</p>
<p>I 2003 fullførte Kronprinsessen studier ved School of Oriental and African Studies i London (SOAS) med hiv og aids som et av fire fag. Etter studiene i England hospiterte hun tre måneder i Norad, direktoratet for utviklingssamarbeid, med et spesielt fokus på hiv- og aidsrelaterte spørsmål.</p>
<p>Selv beskriver Kronprinsesse Mette-Marit møtet med hiv- og aidsrammede mødre og barn i Malawi i 2005 som et personlig vendepunkt. Etter besøket følte hun en sterk forpliktelse til å jobbe videre med hiv og aids.</p>
<p>Kronprinsessen med syv måneder gamle Deborah i Malawi. Barnets mor har HIV, mens faren er HIV-fri. Foto: Knut Falch, Scanpix.</p>
<p>Kronprinsessen har også i flere år vært engasjert som frivillig ved Aksept, Kirkens Bymisjons senter for alle berørt av hiv og aids. Der har hun deltatt på ulike aktiviteter – og vært aktivt med på den årlige norske markeringen av Verdens Aidsdag 1. desember.</p>
<p xml:lang="vep">18.04.2017</p>
<p type="title" xml:lang="nno">Del denne artikkelen på Facebook eller Twitter</p>
<p xml:lang="eng">Crown Princess Mette-Marit speaks to Chinese Television - CCTV reporter and UNAIDS ambassador James Chau in Washington D.C. (Photo: CCTV)</p>
<p>Relaterte lenker</p>
<list><p type="listitem">UNAIDS (Fotoalbum)</p>
<p type="listitem">Med UNAIDS i Tanzania (Nyhet)</p>
<p type="listitem">UNAIDS ber ungdom vise vei (Nyhet)</p>
<p type="listitem">Jeg har tro på ungdom: La oss involvere dem (Nyhet)</p>
<p type="listitem">Aidskonferanse i Wien (Nyhet)</p>
<p type="listitem" xml:lang="est">Nicaragua 2007 (Artikkel)</p>
</list><list><p type="listitem" xml:lang="vep">UNAIDS.org</p>
<p type="listitem" xml:lang="vep">WorldAidsDay.org</p>
</list></body></document>