<document xml:lang="nob" id="no_id"><header><title>Fylkestur i Aust-Agder  - kongehuset.no</title><genre code="admin"/><author><unknown/></author><wordcount>621</wordcount><conversion_status type="standard"/><availability><license type="standard"/></availability><multilingual/><origFileName>http://www.kongehuset.no/nyhet.html?tid=87382</origFileName><parallel_text xml:lang="sme" location="nyhet.html_tid=87566_sek=74887.html"/><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision$; </version></header><body><p>Hopp til hovedinnhold</p>
<p type="title" xml:lang="nno">Fylkestur i Aust-Agder</p>
<p>Kronprinsparets tre dagers fylkestur i Aust-Agder startet i dag. DD.KK.HH. Kronprinsen og Kronprinsessen bruker Kongeskipet på turen, og i dag morges gikk de i land i Lillesand.</p>
<p xml:lang="koi">31.08.2010</p>
<p>Etter velkomst i Lillesand, dro følget videre til Evje og Hornnes kommune, der første stopp var et besøk i Mineralparken.</p>
<p type="title" xml:lang="nno">Setesdal Mineralpark</p>
<p>Mineralparken gir et godt innblikk i områdets spesielle mineralforekomster, og er en av Sørlandets mest besøkte attraksjoner. Her finnes en rekke aktiviteter for barn og voksne, i tillegg til et stort utstillingsområde fordelt på 5 fjellhaller.</p>
<p>I parkens uteamfi var det duket for folkefest da Kronprinsparet kom, blant annet med underholdning fra den lokale kulturskolen.</p>
<p>Kronprins Haakon holdt sin første tale for turen, og fokuserte på de store omstillingene kommunen har gjennomgått etter nedleggelsen av Forsvarets anlegg på Evjemoen i 2002. To konkrete resultater av denne omstillingen var de neste postene på Kronprinsparets program:</p>
<p type="title">Evjeklinikken og Evje fengsel</p>
<p>Flere av bygningene på Evjemoen er tatt i bruk av Evjeklinikken, en senter for behandling av overvekt. Klinikken har utviklet et behandlingstilbud som fokuserer på endring av livsstil som et virkemiddel til varig vektreduksjon.</p>
<p>Etter møte med beboere og ansatte, som ga Kronprinsparet en orientering om arbeidet ved klinikken, gikk turen videre til Evje fengsel.</p>
<p>Evje fengsel er også en del av etterbruken av Evjemoen militærleir. Her er det plass til 20 innsatte i åpen soning, og det er opprettet en egen enhet for rusmestring for rehabilitering og behandling av domfelte.</p>
<p>Kronprinsparet fikk en omvisning i fengselet, og anledning til å møte flere av de innsatte.</p>
<p type="title" xml:lang="nno">UiA - Campus Grimstad</p>
<p>Kronprinsesse Mette-Marit foretok den offisielle åpningen av Universitetet i Agder, Campus Kristiansand, i november 2007. I dag var det Campus Grimstad som sto for tur.</p>
<p><em type="italic">Det sies at kunnskap er samfunnets viktigste byggestein. Derfor er en campus, der forskere og studenter møtes, utvikler og deler ny kunnskap også en av samfunnets viktigste kilder til skaperkraft. Med ny campus befester Grimstad posisjonen som en av våre viktige utdanningsbyer. Det er lett å se at Campus Grimstad er blitt et lærested som det er god grunn til å være stolt av., sa </em>Kronprinsessen i åpningstalen sin. </p>
<p>Utviklingen av området inngår i en langsiktig plan om å utvikle et teknologidrevet Campus-område som legger til rette for samspill mellom næringsliv og akademia. Omlag 250 ansatte og 2.500 studenter innen ingeniør-, sykepleie-, økonomi- og lærerfag vil ha Campus Grimstad som studie- og arbeidssted framover.</p>
<p type="title" xml:lang="nno">På sykkel langs miljøveien</p>
<p>Deler av turen fra Campus og inn mot Grimstad sentrum, ble tilbakelagt på sykkel. Kronprins Haakon og Kronprinsesse Mette-Marit syklet miljøveien fra Holviga til Vesterled, som en markering av Sykkelbyen Grimstad. Mange var møtt fram langs veien for å hilse - eller ta sykkelturen sammen med Kronprinsparet.</p>
<p>Vel framme i Grimstad ble det byvandring gjennom sentrum. Langs veien ble Kronprinsparet traktert med både Ibsen-tablå, barnekor og jazz, før de gikk om bord i sjaluppen for å reise ut til Kongeskipet.</p>
<p>I kveld holder Kronprinsparet mottakelse for inviterte gjester ombord på <span type="quote">"Norge"</span>.</p>
<p type="title" xml:lang="nno">Del denne artikkelen på Facebook eller Twitter</p>
<p>Kronprinsparet svarer på spørsmål fra Facebook (Foto: Ida Fjeldbraaten, Det kongelige hoff)</p>
<p xml:lang="nno">Fakta</p>
<p><em type="italic">Er det noe du vil spørre Kronprinsparet om? </em></p>
<p xml:lang="nno">Under fylkesturen i Aust-Agder 31. august - 2. september, er det mulighet for å sende inn spørsmål via Kronprinsparets Facebook-side.</p>
<p>Noen av spørsmålene vil bli plukket ut og besvart på pressemøtene som finner sted hver ettermiddag, og film vil bli lagt ut på Youtube og Kongehuset.no.</p>
<p xml:lang="nno">Kronprinsparet på Facebook</p>
<list><p type="listitem" xml:lang="nno">Kronprinsparet på Facebook</p>
</list><p>Relaterte lenker</p>
<list><p type="listitem" xml:lang="nno">Fylkestur til Aust-Agder: Tale i Evje og Hornnes (Tale)</p>
<p type="listitem" xml:lang="nno">Fylkestur til Aust-Agder: Åpning av UIA, Grimstad (Tale)</p>
<p type="listitem">Besøk i Froland og Arendal (Nyhet)</p>
</list><list><p type="listitem">Se fotoalbum fra Fylkesturen</p>
<p type="listitem">Lillesand kommune</p>
<p type="listitem">Evje og Hornnes kommune</p>
<p type="listitem" xml:lang="nno">Grimstad kommune</p>
<p type="listitem" xml:lang="nno">Setesdal mineralpark</p>
<p type="listitem" xml:lang="dan">Evjeklinikken</p>
<p type="listitem">Universitetet i Agder</p>
</list></body></document>
