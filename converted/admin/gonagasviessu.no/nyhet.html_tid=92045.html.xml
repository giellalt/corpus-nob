<document xml:lang="nob" id="no_id"><header><title>Fylkesturen til Troms i gang  - kongehuset.no</title><genre code="admin"/><author><unknown/></author><wordcount>531</wordcount><conversion_status type="standard"/><availability><license type="standard"/></availability><multilingual/><origFileName>http://www.kongehuset.no/nyhet.html?tid=92045</origFileName><parallel_text xml:lang="sme" location="nyhet.html_tid=92094_sek=74887.html"/><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision: 154948 $; </version></header><body><p>Hopp til hovedinnhold</p>
<p type="title">Fylkesturen til Troms i gang</p>
<p>I dag startet Deres Majesteter Kongen og Dronningen sin fylkestur i Troms. Kongeparet benytter Kongeskipet Norge på reisen, og i formiddag gikk følget i land på Evenskjer i Skånland kommune.</p>
<p xml:lang="vep">07.06.2011</p>
<p>M/K Folkvang og M/K Navaren møtte Kongeskipet ute på fjorden, og korsang fra båtene ledsaget K/S Norge inn til Evenskjer, der ordfører og fylkesmann ønsket Kongeparet velkommen.</p>
<p>Barnekorene i Skånland sang også for Kongen og Dronningen, før følget reiste i åpen vogn gjennom Evenskjer. Langs veien kunne Kongeparet se både swing og seniordans</p>
<p type="title">Frivillighetssentralen i Skånland</p>
<p>Det frivillige arbeidet står sterkt i Skånland, og Kongen og Dronningen fikk møte en rekke representanter for dette under sitt besøk til Frivillighetssentralen.</p>
<p>I talen sin under festforestillingen senere på dagen, sa Kong Harald seg imponert over den store aktiviteten i kommunen, og understreket betydningen av tilbudet Frivillighetssentralen representerer:</p>
<p>Vårt besøk på frivillighetssentralen viser tydelig at det betyr mye for mange å ha en møteplass for aktivitet og for sosialt samvær. Det skaper trivsel, og det skaper tilhørighet. Sentralen engasjerer seg i enkeltprosjekter og samarbeider med mange av kommunens lag og foreninger.</p>
<p type="title" xml:lang="nno">Festforestilling på Isbadestranda</p>
<p>Deretter spaserte Kongeparet ned til Isbadestranda, hvor det var gjort klart for festforestilling. Kongen og Dronningen ble traktert med både magedans, kor- og solosang, i tillegg til monolog fra revylagene og tale fra ordfører Svein Berg.</p>
<p>Etter forstillingen, gikk Kongeparet om bord i sjaluppen som førte dem tilbake til Kongeskipet, og reisen gikk videre til Ibestad.</p>
<p type="title">Ankomst i Hamnvik</p>
<p>I ettermiddag gikk Kongen og Dronningen i land i Hamnvik i øykommunen Ibestad. Sammen med ordfører og politimester ventet åtteåringene Sigrid og Andreas med blomster til Kongeparet. Etter mottakelsen på kaia reiste følget til Ibestad sykehjem, hvor Kong Harald og Dronning Sonja møtte ansatte og beboere.</p>
<p type="title">Festforestilling på torget</p>
<p>På torget var det stelt i stand forestilling for Kongeparet. Knut-Erik Dybdal var konferansier og kunne introdusere en rekke lokale sangere og musikere for Kongen og Dronningen. Han fortalte også historien om Tour de Andørja: Revyinnslaget om sykling som ble til et faktisk sykkelritt – og senere utvidet med både terrengløp og fjelltur til dagens Triple Challenge . I sin tale under festen, berømmet Dronning Sonja Ibestad for satsningsvilje og evne til nytenkning:</p>
<p><em type="italic">Her synes kreativitet og pågangsmot, innovasjon og viljestyrke, - det gir resultater ut over det man skulle tro et lite samfunn kunne få til! Et eksempel på dette er Tour de Andørja. (). Etter 10 år samler det nå deltakere fra både inn- og utland. Det er en sannelig en stor prestasjon av en liten kommune! </em></p>
<p type="title">Hamnvik Handelssted</p>
<p>Hamnvik Handelssted har historie tilbake til slutten av 1700-tallet. Det er et av de best bevarte handelsstedene i Nord-Norge, og bygningene og miljøet omkring er i dag fredet. Kongen og Dronningen fikk en omvisning i hovedhuset og en innføring i handelsstedets historie gjennom mer enn 200 år.</p>
<p>I kveld gikk Kongeparet på nytt om bord i Kongeskipet. K/S Norge vil sette kursen mot Gratangen, der fylkesturen forstetter i morgen.</p>
<p type="title" xml:lang="nno">Del denne artikkelen på Facebook eller Twitter</p>
<p>Relaterte lenker</p>
<list><p type="listitem" xml:lang="nno">Fylkestur til Troms: Tale på Evenskjer (Tale)</p>
<p type="listitem" xml:lang="nno">Fylkestur til Troms: Tale i Ibestad (Tale)</p>
</list><list><p type="listitem">Se fotoalbum fra Fylkesturen</p>
<p type="listitem">Tour de Andørja</p>
<p type="listitem">Hamnvik handelssted</p>
</list></body></document>