<document xml:lang="nob" id="no_id"><header><title>Kongeparet på Barents Rescue   - kongehuset.no</title><genre code="admin"/><author><unknown/></author><wordcount>357</wordcount><conversion_status type="standard"/><availability><license type="standard"/></availability><multilingual/><origFileName>http://www.kongehuset.no/nyhet.html?tid=117998</origFileName><parallel_text xml:lang="sme" location="nyhet.html_tid=117998_sek=74887.html"/><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision: 154948 $; </version></header><body><p>Hopp til hovedinnhold</p>
<p type="title">Kongeparet på Barents Rescue</p>
<p>Et stort og ødeleggende skred i Lyngen i Troms er utgangspunktet for øvelsen Barents Rescue 2013. Deres Majesteter Kongen og Dronningen besøkte øvelsen i dag.</p>
<p xml:lang="vep">18.09.2013</p>
<p>Barents Rescue er en fullskala rednings- og samarbeidsøvelse for norske, svenske, finske og russiske mannskaper. De fire landene har inngått en avtale om gjensidig bistand over landegrensene dersom en større krise eller ulykke skulle inntreffe. Øvelsen arrangeres på omgang hvert annet år, og involverer organisasjoner og etater som vil bli involvert ved større redningsoperasjoner i Barentsregionen. I år er det Norge som er vertsnasjon, og Direktoratet for samfunnssikkerhet og beredskap (DSB) har hovedansvaret for planleggingen.</p>
<p>Nordnesfjellet i Lyngen danner rammen for årets øvelse. Her finner vi noen av de mest ustabile fjellmassene i Norge, og et ras her ville medføre voldsomme ødeleggelser langs Lyngenfjorden.</p>
<p type="title">Allerede pågått i ukesvis</p>
<p>Selv om den operative delen av øvelsen pågår 17. til 19. september, har trening i samhandling og beredskap pågått i flere uker. Fylkesmannen i Troms, kommunene Kåfjord, Lyngen og Storfjord, politiet og NVE er blant dem som de siste ukene har simulert beredskapsovergangene fra grønt til gult til oransje - til rødt. Over 1000 personer fra de fire landene er involvert.</p>
<p type="title" xml:lang="nno">Befaring på Nordnesfjellet</p>
<p>I helikopteret på vei til Nordnesfjellet fikk Kongen og Dronningen en orientering av fylkesmann Svein Ludvigsen og DSBs direktør, Jon Lea. Vel fremme på fjellet fikk Kongeparet en guidet befaring av nestleder i Nordnorsk Fjellovervåking, Bernt Lyngstad og sjefsgeolog ved Åknes/Tafjord Beredskap, Lars Harald Blikra.</p>
<p type="title" xml:lang="fao">Tunellbrann</p>
<p>Tilbake på et lavere antall høydemeter går veien videre til Pollfjell-tunellen. Tunnelbrann er et svært aktuelt tema, Brann i Pollfjell-tunnelen er et av de store scenarioene det øves på under årets Barents Rescue, og Kongeparet fikk være vitner til en dramatisk redningsaksjon.</p>
<p type="title" xml:lang="eng">Base camp</p>
<p>Til slutt kom Kong Harald og Dronning Sonja til Lyngenhallen og Eidebakken skole øvelsens kommandosentral og <span type="quote" xml:lang="eng">«Base camp»</span>. Kongeparet fikk en omvisning på skolen og fasilitetene knyttet til Barents Rescue. Ledsaget rektor Astrid Ma Strøm og Jon Lea fikk Kongeparet hilse på både spillstaben og elever ved skolen.</p>
<p type="title" xml:lang="nno">Del denne artikkelen på Facebook eller Twitter</p>
<p>Relaterte lenker</p>
<list><p type="listitem">Direktoratet for sikkerhet og beredskap</p>
</list></body></document>