<document xml:lang="nob" id="no_id"><header><title>Barents Spektakel i Kirkenes  - kongehuset.no</title><genre code="admin"/><author><unknown/></author><wordcount>345</wordcount><conversion_status type="standard"/><availability><license type="standard"/></availability><multilingual/><origFileName>http://www.kongehuset.no/nyhet.html?tid=113692</origFileName><parallel_text xml:lang="eng" location="nyhet.html_tid=113692.html"/><parallel_text xml:lang="sme" location="nyhet.html_tid=113692_sek=74887.html"/><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision: 154948 $; </version></header><body><p>Hopp til hovedinnhold</p>
<p type="title">Barents Spektakel i Kirkenes</p>
<p>Hans Kongelige Høyhet Kronprinsen kom i dag til Kirkenes for et omfattende todagers-program i anledning åpningen av festivalen Barents Spektakel/Barentsdagene 2013 og Samefolkets dag, 6. februar.</p>
<p xml:lang="vep">05.02.2013</p>
<p>Kronprinsen begynte dagen på Kirkeneskonferansen, som blant annet hadde temaene <em type="italic">Den politiske utviklingen i nordområdene </em>og <em type="italic">Nordområdene mot 2030 </em>på plakaten. Kronprinsen fikk også anledning til å besøke Barentssekretariatet, som i år markerer at Barentssamarbeidet fyller 20 år. </p>
<p type="title" xml:lang="eng">Barents Spektakel</p>
<p>Klokken 18.00 i kveld åpnet Kronprins Haakon Barents Spektakel, festivalen som på 10. året skaper kulturelle møteplasser mellom folk og land i nordområdene. Årets slagord er Ticking Barents, og Kronprinsen understreket kulturens betydning for utviklingen i regionen.</p>
<p><em type="italic">- For kultur er samtale. Og samtale bygger fred og stabilitet, og stabilitet danner grunnlaget for utvikling. Jeg har stor tro på kulturens skapende kraft, og dens evne til å samle oss, til å få oss til å samarbeide, og til å bygge noe nytt. </em></p>
<p>Kronprinsen overvar åpningsshowet ved KIMEK skipsreparasjonsverksted, produsert av Pikene på Broen – det norsk/russiske kultursamarbeidet som står bak Barents Spektakel.</p>
<p type="title" xml:lang="eng">Ticking Barents</p>
<p>Kronprinsen var også til stede under åpningskonserten <em type="italic">Ticking Barents </em>- et kunstnerisk samarbeid mellom prosjektet Reconstructing the Utopia fra Moskva, musikerne i <em type="italic">Wach Auf </em>fra Oslo og <em type="italic">Spolokhi </em>fra Arkangelsk og <em type="italic">The XOP/The Choir </em>fra Murmansk. Sammen skapte en times program i Fjellhallen bestående av musikk fra sovjetisk 20- og 30-tall, diktresitasjon i futuristisk språk, tysk etterkrigsmusikk og norske arbeidersanger. </p>
<p type="title" xml:lang="deu">Border Musical</p>
<p>Mot midnatt var Kronprinsen til stede under spesialvisningen av filmen <em type="italic">Border musikal </em>, som forteller om Ola fra Finnmark og Tanja fra Kola som forsøker å bygge et liv sammen. Deres ekteskap gir et innblikk i et norsk-russisk grenseland, på tvers av kulturelle og sosiale normer og verdier. Filmen er laget av det russiske kunstnerkollektivet Chto Delat i samarbeid med andre russiske og norske krefter, og skal også vises flere ganger på utendørs snøkino. </p>
<p type="title" xml:lang="nno">Del denne artikkelen på Facebook eller Twitter</p>
<p>Fra åpningen av Barents Spektakel 2013 (Foto: Det kongelige hoff)</p>
<p>Relaterte lenker</p>
<list><p type="listitem" xml:lang="nno">Barents Spektakel: Åpningstale (Tale)</p>
<p type="listitem" xml:lang="eng">Mind the Map! (Nyhet)</p>
</list><list><p type="listitem" xml:lang="nno">BarentsSpektakel.no</p>
<p type="listitem">Kirkeneskonferansen</p>
<p type="listitem">Regjeringen.no: Barentssamarbeidet</p>
</list></body></document>