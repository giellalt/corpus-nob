<document xml:lang="nob" id="no_id"><header><title>Operaen på museum  - kongehuset.no</title><genre code="admin"/><author><unknown/></author><wordcount>583</wordcount><conversion_status type="standard"/><availability><license type="standard"/></availability><multilingual/><origFileName>http://www.kongehuset.no/nyhet.html?tid=94965</origFileName><parallel_text xml:lang="eng" location="nyhet.html_tid=94969.html"/><parallel_text xml:lang="sme" location="nyhet.html_tid=95086_sek=74887.html"/><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision$; </version></header>
<body>
<p>Hopp til hovedinnhold</p>
<p type="title" xml:lang="nno">Operaen på museum</p>
<p>I dag ble Operahuset i Oslo og Stavanger Geopark en del av samlingene ved the Museum of Modern Art (MoMA) i New York. Det skjedde ved at Hennes Majestet Dronningen overrakte modeller og arkitekttegninger av de to anleggene som gave til museet.</p>
<p xml:lang="vep">21.10.2011</p>
<p>Snøhettas operahus har blitt et ikon og en viktig turistattraksjon i Oslo. Geoparken, som er tegnet av Helen &amp; Hard, er en lekepark for barn i oljehovedstaden Stavanger. Parken tar utgangspunkt i topografien på Trollfeltet i Nordsjøen, og bruker utstyrsdeler fra petroleumsindustrien som utsmykning og lekeapparater.</p>
<p>Modellene av Operaen og Geoparken vil inngå i MoMAs avdeling for arkitektur og design. Barry Bergdoll, som er kurator ved avdelingen, kunne fortelle at de har fulgt utviklingen i norsk arkitektur over lenger tid, og betegnet det internasjonalt anerkjente Snøhetta som <span type="quote" xml:lang="nno">«toppen av isfjellet»</span> i et rikt og spennende arkitektur- og designmiljø.</p>
<p>Dronning Sonja pekte på arkitekturen som frontfaget innen norsk design i dag og var glad for interessen fra MoMA:</p>
<p xml:lang="eng">« <em type="italic">MoMA has always been a frontrunner in recognizing new innovative developments in the arts. We are all excited by your interest in Norwegian architecture. Today these two models become part of your famous collection – which as you all know - houses models of some of the most important buildings of our time. </em></p>
<p>Før overrekkelsen på MoMA besøkte Kongen og Dronningen Ground Zero, åstedet for terroraksjonen som ødela World Trade Center 11. september 2001.</p>
<p type="title" xml:lang="vep">Ved Ground Zero</p>
<p>Det er bygget en minnepark på åstedet for terroraksjonen. Parken og det tilhørende museet er reist til minne om de nesten 3.000 ofrene for angrepet og alle dem som risikerte sitt eget liv for å berge andres.</p>
<p>I de to dype <span type="quote">«fotavtrykkene»</span> der tvillingtårnene sto, finnes i dag vannfall omgitt av ofrenes navn satt i bronse. Et annet hovedelement i parken er de 200 eiketrærne, hvorav ett – <span type="quote" xml:lang="eng">«the Survivor Tree»</span> - faktisk overlevde 11. september-angrepet. Nordiske statsoverhoder er samlet i New York i anledning markeringen av the American Scandinavian Foundations 100-årsjubileum, og i formiddag la de ned hver sin bukett hvite roser ved foten av the Survivor Tree:</p>
<p>Deres Majesteter Kong Harald og Dronning Sonja la ned blomster for Norge. Sveriges bukett ble lagt av Deres Majesteter Kong Carl Gustaf og Dronning Silvia. Island var representert ved sin president, Ólafur Ragnar Grímsson og Dorrit Moussaieff og Finland med President Tarja Halonen. Danmarks roser ble lagt ned av Deres Kongelige Høyheter Kronprins Frederik og Kronprinsesse Mary.</p>
<p>Den eneste bygningen i parken er museumspaviljongen. Museet forteller historien om 11. september-angrepet gjennom fotografier, film, personlige eiendeler og vitnesbyrd fra dem som overlevde. Paviljongen er tegnet av Snøhetta.</p>
<p type="title">The American Scandinavian Foundation 100 år</p>
<p>The American Scandinavian Foundation har markert sitt 100-årsjubileum med flere arrangementer det siste året, ikke minst med tre nordiske kunstutstillinger, hvorav den siste, Luminous Modernism, ble åpnet av Dronning Sonja går. I kveld kulminerer feiringen med en stor gallamiddag på Hilton Hotel.</p>
<p>Alle de nordiske landene er representert på høyeste nivå. Kong Harald og Dronning Sonja, Kong Carl Gustaf, Dronning Silvia og Prinsesse Madeleine, President, Ólafur Ragnar Grímsson og Dorrit Moussaieff, President Tarja Halonen og Pentti Arajärvi, Kronprins Frederik og Kronprinsesse Mary vil alle være til stede.</p>
<p type="title" xml:lang="nno">Del denne artikkelen på Facebook eller Twitter</p>
<p>Relaterte lenker</p>
<list><p type="listitem" xml:lang="eng">USA: The Queen's speech at MoMA (Tale)</p>
<p type="listitem">Utmerkelser og modernisme (Nyhet)</p>
<p type="listitem">Avsluttet i Sjømannskirken (Nyhet)</p>
</list><list><p type="listitem">Se fotoalbum fra Kongeparets besøk i USA</p>
<p type="listitem">The September 11 Memorial &amp; Museum</p>
<p type="listitem">The Museum of Modern Art (MoMA)</p>
<p type="listitem" xml:lang="eng">The American Scandinavian Foundation</p>
<p type="listitem">Helen &amp; Hard</p>
<p type="listitem" xml:lang="fkv">Snøhetta</p>
</list></body></document>
