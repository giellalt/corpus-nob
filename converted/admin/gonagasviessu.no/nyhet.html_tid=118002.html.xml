<document xml:lang="nob" id="no_id"><header><title>Avsluttet i Marnardal og Songdalen  - kongehuset.no</title><genre code="admin"/><author><unknown/></author><wordcount>656</wordcount><conversion_status type="standard"/><availability><license type="standard"/></availability><multilingual/><origFileName>http://www.kongehuset.no/nyhet.html?tid=118002</origFileName><parallel_text xml:lang="sme" location="nyhet.html_tid=118002_sek=74887.html"/><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision$; </version></header>
<body>
<p>Hopp til hovedinnhold</p>
<p type="title">Avsluttet i Marnardal og Songdalen</p>
<p>Deres Kongelige Høyheter Kronprinsen og Kronprinsessen avsluttet sin fylkestur i Vest-Agder med besøk i Marnardal og Songdalen kommuner. Dagen startet i Mandal, der Kronprinsparet fikk en flott velkomst.</p>
<p xml:lang="vep">19.09.2013</p>
<p>Kongeskipet lå utenfor Mandal natt til i dag, og i morges tok Kongesjaluppen Kronprinsen og Kronprinsessen inn til kai for reisen videre mot Marnardal. Buen og broen var fulle av flagg og mennesker som var møtt fram for å hilse.</p>
<p type="title" xml:lang="nno">Aktivitetsrikt i Marnardal</p>
<p>I Øyslebø hadde kommunen, med ordfører Helge Sandåker i spissen, lagt opp til et aktivitetsrikt program for Kronprinsparet. Etter orienteringer, taler og musikkinnslag i Kulturaulaen, sto en omvisning i aktivitetsområdene for barn og unge for tur.</p>
<p>Kronprinsen og Kronprinsessen fikk selv prøve seg på flere aktiviteter. Det ble både dans og straffesparkkonkurranse, volleyball og spikking. Kronprinsesse Mette-Marit fikk også anledning til å <span type="quote">«sykle seg en juice»</span> på en spesielt oppsatt sykkel koblet mot en blender.</p>
<p>Sammen med ordføreren spaserte Kronprinsparet langs Mandalselva til Kalvekleiv. 4H-klubbene i Marnardal samarbeidet om stands og aktiviteter langs ruten – og bål og grilling av tradisjonsmat.</p>
<p><em type="italic">- Som mangeårig beskytter av 4H synes jeg det er fint at akkurat den organisasjonen er så sentral her i kommunen, og at de er med på å skape bredt engasjement for friluftsliv både blant barn, voksne og eldre, </em>sa Kronprinsen, som også fortalte om hvor viktig friluftsliv er i hans egen familie. <em type="italic">Når jeg ser hvor sprek hun ( </em>Dronningen <em type="italic">) er, tenker jeg at det å gå tur må være den beste helseforsikringen vi har </em>. </p>
<p type="title" xml:lang="isl">Porsmyr bygdemuseum</p>
<p>I Songdalen startet besøket ved Porsmyr bygdemuseum, der ordfører Johnny Greibesland tok i mot. Kronprinsparet fikk en omvisning på museet. I hovedhuset fikk følget se både kjøkken og skolestue, soverom og draktutstilling før turen fortsatte utendørs der det fantes både bryggerhus, stabbur og smie. På låven fikk Kronprinsen og Kronprinsessen se gamle redskaper, og på låvebrua var veterankjøretøy utstilt.</p>
<p>Porsmyrs venner har lagt ned tusenvis av dugnadstimer til beste for museet. Samtidig er innsatsen en del av en aktiv alderdom for <span type="quote" xml:lang="swe">«Gamlekara»</span>.</p>
<p><em type="italic">En utrolig innsats er nedlagt i bevaring av det gamle museet – til glede for både unge og eldre. Kongeparet er spesielt opptatt av å løfte frem verdien av å være aktiv gjennom alle livsfaser, så det har jeg lyst til å fortelle dem om når jeg kommer hjem, </em>sa Kronprinsessen i talen sin senere på dagen. </p>
<p>Etter et besøk til Frivilligsentralen, der Kronprinsparet fikk høre om kafeen for innvandrermødre og møte noen av dem som driver og gjester stedet, ble det en matbit i Menighetshuset før siste post i programmet.</p>
<p type="title">Avslutning i Haugenparken</p>
<p>Kronprinsen og Kronprinsessen fikk en liten omvisning i parken før ordførerens tale innledet programmet. Sogndalen kan skilte med hele to Brageprisvinnere, og Gaute Heivoll leste høyt for forsamlingen – etterfulgt av sang med akustisk gitar og hip hop fra dansegruppen ved ungdomshuset.</p>
<p>Kronprinsesse Mette-Marits tale avsluttet besøket og fylkesturen. Hun rundet av med et sitat fra Tove Janssons bøker om Mummitrollet – et sitat kommunens andre Bragevinner, Paal-Helge Haugen, skal ha hengende over skrivebordet sitt: <span type="quote">«Tenk på kunsten – og hold halen i ro.»</span></p>
<p><em type="italic">- Det er mange situasjoner i livet da det kan være lett å miste hodet, miste konsentrasjonen, miste det store målet av syne og bli utålmodige. Da kan det kanskje nettopp hjelpe - å tenke på kunsten, og holde halen i ro. </em></p>
<p xml:lang="nno"><em type="italic">Igjen vil jeg si tusen takk til alle sammen for et flott fylkesbesøk (). Jeg er stolt av å kunne kalle Vest-Agder mitt hjemfylke. </em></p>
<p type="title" xml:lang="nno">Del denne artikkelen på Facebook eller Twitter</p>
<p>400 syngende barn ga Kronprinsparet en fantastisk velkomst da de ankom Marnardal på sin fylkestur i Vest-Agder 17. - 19. september 2013. Foto: Det kongelige hoff</p>
<p>Relaterte lenker</p>
<list><p type="listitem">På fylkestur i Vest-Agder (Nyhet)</p>
<p type="listitem">I Audnedal og Åseral (Nyhet)</p>
<p type="listitem" xml:lang="nno">Fylkestur til Vest-Agder: Tale i Marnardal (Tale)</p>
<p type="listitem" xml:lang="nno">Fylkestur til Vest-Agder: Tale i Songdalen (Tale)</p>
</list><list><p type="listitem">Se fotoalbum fra hele fylkesturen</p>
<p type="listitem" xml:lang="nno">Marnardal kommune</p>
<p type="listitem">Songdalen kommune</p>
</list></body></document>
