<document xml:lang="nob" id="no_id">
  <header>
    <title>Sametinget høytidelig åpnet  - kongehuset.no</title>
    <genre code="admin"/>
    <author>
      <unknown/>
    </author>
    <wordcount>266</wordcount>
    <conversion_status type="standard"/>
    <availability>
      <license type="standard"/>
    </availability>
    <multilingual/>
    <origFileName>http://www.kongehuset.no/nyhet.html?tid=80817</origFileName>
    <parallel_text xml:lang="sme" location="nyhet.html_tid=80840_sek=74887.html"/>
    <metadata>
      <uncomplete/>
    </metadata>
    <version>XSLtemplate $Revision: 150288 $; file-specific xsl  Revision; common.xsl  $Revision: 154948 $; </version>
  </header>
  <body>
    <p>Hopp til hovedinnhold</p>
    <p>kongehuset.no</p>
    <p type="title">Sametinget høytidelig åpnet</p>
    <p>H.M. Kongen foretok i dag den høytidelige åpningen av det 6. Sameting. Kong Harald leste åpningstalen under seremonien, der også H.M. Dronningen var til stede.</p>
    <p xml:lang="koi">13.10.2009</p>
    <p>Den høytidelige seremonien startet med avsynging av Kongesangen på norsk og samisk, før Sametingets president, Egil Olli, holdt sin velkomsttale.</p>
    <p>Deretter foretok Kong Harald den formelle åpningen:  <em type="italic">Jeg hilser Sametinget velkommen til ansvarsfull gjerning og ønsker at den må bli til gavn for det samiske folk og vårt fedreland. </em> </p>
    <p>- <em type="italic">Sametingets arbeid har vært et viktig bidrag til at mange har fått en større forståelse og interesse for samene og for samisk språk og kultur </em>, sa Kongen videre i åpningstalen. </p>
    <p>Kongens tale ble etterfulgt av hilsningstaler fra Stortinget, Sametingene i Sverige og Finland og fra viseutenriksministeren i Guatemala.</p>
    <p>Åpningsseremonien ble avsluttet med samefolkets sang, Sámi soga lávlla.</p>
    <p type="title">Sametinget</p>
    <p>Sametinget ble i dag åpnet for 6. gang. Første gang var 9. oktober 1989, da Kong Olav holdt den aller første åpningstalen. Sametinget fikk sin egen bygning i Karasjok i 2001, en bygning som gjenspeiler samisk tradisjon og kultur.</p>
    <p>Sametinget er et selvstendig folkevalgt organ og består av 39 representanter, valgt av og blant samer. Valg til Sametinget holdes hvert fjerde år på samme dagen som stortingsvalget.</p>
    <p>Sametingets arbeidsområde er alle saker som angår den samiske folkegruppen spesielt. Sametinget er i kraft av status og rolle den fremste premissgiveren i utforming av statens samepolitikk og et rådgivende organ i samepolitiske spørsmål. (Kilde: Regjeringen.no)</p>
    <p type="title" xml:lang="nno">Del denne artikkelen på Facebook eller Twitter</p>
    <p>Relaterte lenker</p>
    <list>
      <p type="listitem">Sametinget: Første åpningstale, 1989 (Tale)</p>
    </list>
    <list>
      <p type="listitem">H.M. Kongens åpningstale (Regjeringen.no)</p>
      <p type="listitem">Sametinget.no</p>
    </list>
  </body>
</document>
