<document xml:lang="nob" id="no_id"><header><title>I fokus: Psykisk helse  - kongehuset.no</title><genre code="admin"/><author><unknown/></author><wordcount>462</wordcount><conversion_status type="standard"/><availability><license type="standard"/></availability><multilingual/><origFileName>http://www.kongehuset.no/artikkel.html?tid=88841</origFileName><parallel_text xml:lang="eng" location="artikkel.html_tid=89742.html"/><parallel_text xml:lang="sme" location="artikkel.html_tid=91262_sek=91253.html"/><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision$; </version></header><body><p>Hopp til hovedinnhold</p>
<p type="title">I fokus: Psykisk helse</p>
<p>Halvparten av Norges befolkning vil i løpet av livet få psykiske plager som de trenger profesjonell hjelp til å takle. Psykisk helse står sentralt i Hennes Kongelige Høyhet Kronprinsessens arbeid.</p>
<p>Kronprinsessen markerte seg tydelig på området i 2004, da hun var høy beskytter for TV-aksjonen Hjerterom, hvor inntektene gikk til Kirkens Bymisjon og Rådet for psykisk helse. Siden har Kronprinsessen vært sterkt engasjert i temaet. Hun er beskytter for Rådet for psykisk helse og har sittet i styret for Kirkens Bymisjon.</p>
<p type="title">Rådet for psykisk helse</p>
<p>Kronprinsesse Mette-Marit ble beskytter for Rådet for psykisk helse allerede i 2001. Hun har gjennom disse årene foretatt en rekke besøk der hun har møtt mennesker med psykiske lidelser og deres pårørende.</p>
<p>Kronprinsessen har deltatt på årlige markeringer i forbindelse med Verdensdagen for psykisk helse 10. oktober. Merkedagen er en internasjonal begivenhet for å informere og oppnå åpenhet om psykisk helse. Verdensdagen for psykisk helse har blitt markert hvert år siden 1992.</p>
<p xml:lang="nno">Kronprinsessen utenfor Asker Kulturhus der hun deltok på Mental Helse Ungdoms markering av Verdensdagen for psykisk helse i 2016. Foto: Cornelius Poppe / NTB scanpix</p>
<p>Rådet for psykisk helse er en frittstående, humanitær organisasjon med 25 medlemsorganisasjoner. Rådet arbeider for å skape et best mulig liv for barn og unge med psykiske problemer og deres nærmeste. Organisasjonen jobber for nær og helhetlig hjelp, et inkluderende arbeidsliv og utfordringer knyttet til bruk av tvang.</p>
<p>Rådet fokuserer sterkt på betydningen av forebyggende psykisk helse. Det må begynne allerede i barnehagen, mener Rådet: Det er bedre å bygge barn enn å reparere voksne. Prosjektet Hverdagslykke, som blant annet rettet seg mot barnehagene, var en viktig brikke i dette.</p>
<p xml:lang="nno">Kronprinsesse Mette-Marit besøkte Keyserløkka barnehage på Verdensdagen for pyskisk helse i 2012. Barnehagen deltok i Hverdagslykkeprosjektet. Foto: Gorm Kallestad / NTB scanpix.</p>
<p type="title" xml:lang="nno">Gjestebud på Skaugum</p>
<p>I forbindelse med TV-aksjonen i 2004 arrangerte Kronprinsparet for første gang gjestebud på Skaugum, Kronprinsparets bosted i Asker.</p>
<p>Hvert år siden har Kronprinsparet invitert gjester fra hele landet som på ulike måter har utfordringer knyttet til psykisk helse. Samarbeidspartnerne involvert i gjestebudene jobber hver på sin måte for å skape et varmere, rausere og mer inkluderende samfunn, så som Kirkens Bymisjon, Frelsesarmeen, Landsforeningen for barnehjemsbarn og gatemagasinet Erlik Oslo.</p>
<p>Dette har blitt en årlig tradisjon, og i 2014 ble Gjestbudets 10-årsjubileum markert.</p>
<p xml:lang="nno">I 2014 var det frivillige i Røde Kors som ble ønsket velkommen til gjestebud på Skaugum. Foto: Håkon Mosvold Larsen / NTB scanpix</p>
<p xml:lang="koi">20.04.2017</p>
<p type="title" xml:lang="nno">Del denne artikkelen på Facebook eller Twitter</p>
<p>Kronprinsesse Mette-Marit besøkte fredag Keyserløkka barnehage sammen med Rådet for psykisk helse. Der snakket de blant annet om ting som gjør dem glad (Foto: Det kongelige hoff)</p>
<p>Relaterte lenker</p>
<list><p type="listitem">Samlet for psykisk helse (Nyhet)</p>
<p type="listitem">Ti år med gjestebud på Skaugum (Nyhet)</p>
</list><list><p type="listitem">Rådet for pyskisk helse</p>
</list></body></document>
