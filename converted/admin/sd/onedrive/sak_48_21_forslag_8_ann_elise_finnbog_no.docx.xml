<document xml:lang="nob" id="no_id"><header><title/><genre code="admin"/><author><unknown/></author><wordcount>360</wordcount><conversion_status type="standard"/><availability><license type="standard"/></availability><multilingual/><origFileName>sak 48 21 forslag 8 Ann Elise Finnbog, no.docx</origFileName><parallel_text xml:lang="sme" location="sak_48_21_forslag_8_ann_elise_finnbog_sam.docx"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p>MOTEORDET MANGFOLD! <span type="quote">«Det kan jo hende at samer, muslimer, skeive og andre som ikke føler at toget til en utryddelsesleir venter rundt neste hjørne, også kan bidra til mangfoldet i kulturen og andre steder»</span>. Dette er ikke et sitat fra de mørke rom. Dette er et sitat fra Norges største avis, Aftenposten 2.desember, ført i pennen av den kjente kommentatoren, Frank Rossavik. Rossavik fortsetter videre i sin kommentar; <span type="quote">«For noen av oss passer en slik beskrivelse av et land en hel del bedre for Tyskland under Adolf Hitler enn for Norge i 2021»</span>. Slik velger Aftenpostens kommentator Frank Rossavik å beskrive de som våger å ta opp kampen mot hatefulle ytringer, diskriminering og rasisme i Norge i dag. Bakgrunnen for disse skriveriene er Kulturrådets årskonferanse, der temaet Mangfold var en av sakene som ble tatt opp. Rossavik gjør et forsøk på å sette opp <span type="quote" xml:lang="nno">«de som føler seg diskriminerte»</span> mot <span type="quote">«de som ikke føler seg diskriminerte»</span>, og at de som tar opp dette temaet ikke har stort annet å fare med enn <span type="quote" xml:lang="dan">«sære skrivebordsteorier»</span>. Å gjøre diskriminering til en følelse og et ansvar som tillegges individet, i stedet for å omtale det som det det er, et strukturelt samfunnsproblem er ikke greit, hverken politisk eller journalistisk Ifølge Bufdir har 53% av medlemmene i samiske organisasjoner opplevd hatefulle ytringer. De siste tiårene har forskningen belyst fortidens urett og overgrep mot bl.a. samer. Forskningen har gitt innsikt i bakgrunnen for og konsekvensene av fornorsknings- og assimileringspolitikken overfor samer. Dessverre er det allikevel slik at i dag er det enkeltpersoner som i første rekke fronter kampen mot hatefulle ytringer, diskriminering og rasisme. Det ser derfor ut som at statlige institusjoner ser på dette som et individsproblem, og ikke et strukturelt samfunnsproblem. Dette må det gjøres noe med! Vi har lover i Norge mot diskriminering, men disse ser ikke ut til å fungere. Vi trenger derfor en bevisstgjøring av befolkningen i dette landet. Derfor er det på høy tid at problematikken rundt dette blir løftet opp på et høyere samfunnsnivå. Sametinget, sammen med regjering og Storting, bør nå være seg sitt ansvar bevisst og igangsette et felles prosjekt mot hatefulle ytringer, diskriminering og rasisme.</p>
</body></document>
