<document xml:lang="nob" id="no_id"><header><title/><genre code="admin"/><author><unknown/></author><wordcount>674</wordcount><conversion_status type="standard"/><availability><license type="standard"/></availability><multilingual/><origFileName>Innlegg_i_budsjett nob.docx</origFileName><parallel_text xml:lang="sme" location="innlegg_i_budsjett_sme.docx"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p xml:lang="dan">Møteleder,</p>
<p xml:lang="nno">Jeg skal innrømme at det var litt stress å få budsjettansvar i sametingsrådet og så skulle levere et budsjettforslag uka etterpå. Men vi har fått til et budsjettforslag som vi lever godt med.</p>
<p>Jeg tenkte å begynne med noen funderinger om økonomi gjort av Ábo Eira i Beaiválgu-romanen fra 1912.</p>
<p xml:lang="koi"><span type="quote" xml:lang="sme">“Dat duonat sihke nelgot ja gollot. Muhto báŋkkus, assás ruovdeskáphaid siste, leat ruđat duháhiid mielde. Dat gullet riggáide, geain ii leat atnu daidda ruđaide”</span>.</p>
<p>Det er noe å tenke på når vi er så avhengig av statsbudsjettet for å få gjort meningsfulle endringer for det samiske samfunnet. Selv om vi i 2022 ikke sulter, så kan man likevel relatere til Ábo når vi kjenner de enorme behovene til det samiske samfunnet, og samtidig ser at vi neste år må vi leve med et budsjett som ikke kompenserer for prisveksten i samfunnet. Sametinget får, når vi regner bort øremerkerkingene, 4,6 millioner for lite til å kunne øke budsjettpostene med 2,4 %, som er den summen regjeringen selv har anslått neste års prisvekst til å være. Det er ikke noe nytt. Siden 2018 utgjør dette til sammen 14,5 (14,2) millioner.</p>
<p>Dette er et problem når vi vet hvor mange arbeidsplasser og lønninger som avhenger av sametingsbudsjettet.</p>
<p>Møteleder, jeg er stolt over at sametingsrådet likevel har klart å levere et budsjettforsalg der vi klarer å gi alle institusjoner, organisasjoner, forlag, medier, kommuner og fylker som er på sametingsbudsjettet 2,4 % økning. Samlet sett utgjør det over 5,4 millioner. I tillegg er det prisvekst til Sametingets egen virksomhet, som med 2,4 % utgjør over 4 millioner. Legg til at 7,3 millioner er øremerket økte husleiekostnader til Saemien Sijte og 6 millioner går til oppfølging av stortingsmeldinga, så er det ikke mye igjen av de 20,5 millionene vi fikk i økning fra kommunaldepartmentet. Faktisk ingenting.</p>
<p>Møteleder, det er godt at det samiske samfunnet har forventninger til alt Sametinget skal arbeide med. Beaiveálgu-rådet har lovet det samiske folket å styrke Sametingets arbeidskapasitet, for å kunne støtte dem i flere og flere saker. Det har vi valgt å innfri i det første budsjettet – sånn at vi får gjort den jobben som er forventet av oss de neste fire årene. Over år har den politiske kapasiteten vært det samme – selv om arbeidsoppgavene blir flere. Det er bakgrunnen for at vi foreslår 1 million til en ny politisk rådgiver. Vi styrker også administrasjonen med to-tre stillinger, så vi får gjort jobben.</p>
<p>Av de andre økningene til politisk nivå finner vi utvalg for gjennomgang av Sametingets arbeidsorden, som det er stor enighet om her i Sametinget, 650 000 for å evaluere sametingsvalget 2021 – som det vel er stor enighet om er nødvendig. Så er det 1 million som skal fordeles på alle sametingsgruppene sånn at representantene kan utøve sin ombudsplikt overfor velgerne på skikkelig vis.</p>
<p>Det er klart vi skal ha debatt om dette, men møteleder, om noen vil tegne et bilde av politikere som vil fylle sine egne lommer - så blir det for enkelt. Dette handler ikke om lønnsøkninger – det handler om at vi sammen styrker Sametinget og det samiske demokratiet. Visst er det behov for det!</p>
<p>Avslutningsvis vil jeg trekke frem de satsningene vi ellers får til i årets budsjett. Gjennom Stortingsmeldinga <span type="quote">“Næringsgrunnlag for levende samiske lokalsamfunn”</span> som vi behandla i går, har vi fått gjennomslag for 6 millioner. Det gir oss mulighet til å satse på næringer og levende lokalsamfunn – og det næringer som er de store vinnerne i årets budsjett, møteleder. Sametingsrådet styrker i vårt budsjettforslag mulighetene for å søke støtte til variert næringsliv, kreativt næringsliv og reiseliv, og øker vår innsats for levende samiske bygder!</p>
<p><span type="quote">“Det var blitt for trangt på hjemplassen. Han hadde ikke fått de mulighetene han ønkset. Liten inntekt, dårlige år med fiske, tunge skatter. Alt dette hadde til slutt jaget han fra Norge”</span> tenkte Ábo Eira om sin venn Petter Olsa. Sånne tilstander vil Sametingsrådet motvirke, og med Beaiveálgu-erklæring i hånda mener jeg at sametingsrådet nå er i gang med å motvirke trenden med befolkningsnedgang i samiske lokalsamfunn!</p>
</body></document>
