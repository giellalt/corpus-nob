<document xml:lang="nob" id="no_id"><header><title/><genre code="admin"/><author><unknown/></author><wordcount>1976</wordcount><conversion_status type="standard"/><availability><license type="standard"/></availability><multilingual/><origFileName>Budsjett 2022 Forslag sámegillii ja dárogillii.docx</origFileName><parallel_text xml:lang="sme" location="budsjett_2022_forslag_samegillii_ja_darogillii.docx"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p xml:lang="sme">Ođđa kapihtal:</p>
<p xml:lang="sme"><em type="italic">3.4.4 ON ceavzilvuođa mihttu </em></p>
<p xml:lang="sme">ON ceavzilvuođa mihttu lea máilmmi oktasaš bargoplána geafivuođa jávkadeamis, sierraláganvuođaid dáistaleami ja dálkkádatrievdamiid bisseheami oktavuođas ovdal jagi 2030.</p>
<p xml:lang="sme">1987:s almmuhuvvui doaba ceavzilvuođa ovddideapmi (sustainable development) raporttas <em type="italic">Vår felles framtid. </em>Dan ovddidii <em type="italic">Verdenskommisjonen for miljø og utvikling </em>maid Gro Harlem Brundtland jođihii. Kommišuvdna gohčoduvvui maiddái Brundtland-kommišuvdnan. Doahpagis čoahkkáigessojuvvo raportta váldoanalysa, ceavzilis ovdáneapmi lea ovdáneapmi mii duhtada otnáš dárbbu almmá bilitkeahttá boahtteáiggi sohkabuolvvaid vejolašvuođaid duhtadeames sin dárbbuid. </p>
<p xml:lang="sme">Ceavzilvuođa mihtut galget doaibmat oktasaš globála háltin riikii, ealáhuseallimii ja siviilaservodahkii. Sámediggi bargá beaivválaččat dan ala ahte ceavzilvuođa mihtut galget doahttaluvvot iežas organisašuvnnas ja sin beales geat ožžot juolludemiid ja doarjagiid Sámedikki bokte. Sámediggi ferte ovttasbargat nationála eiseválddiiguin, fylkkaiguin ja gielddaiguin oažžun dihtii áddejumi mii álgoálbmotdimenšuvdna barggus ceavzilvuođa mihtuiguin lea.</p>
<p xml:lang="sme">Rievdadusevttohus 4.5.8 rievdaduvvo leat ná:</p>
<p xml:lang="sme"><em type="italic">4.5.8 Giellaovddidandoaibmabijut – ohcanvuđot doarjja </em></p>
<p xml:lang="sme">Doarjjaortnega mihttu:</p>
<list><p type="listitem" xml:lang="sme">Gielddat ja organisašuvnnat ovddidit ja fállet oahpahusa sámegielas.</p>
</list><p xml:lang="sme">Vuoruheamit:</p>
<list><p type="listitem" xml:lang="sme">Gielddat main leat prošeavttat sámegiela geavaheamis geatnegahttojuvvon fágan vuođđoskuvllas.</p>
</list><list><p type="listitem" xml:lang="sme">Ovddidit sámi applikašuvnnaid ja spealuid.</p>
<p type="listitem" xml:lang="sme">Jorgalit applikašuvnnaid ja spealuid sámegillii.</p>
<p type="listitem" xml:lang="sme">Sámegiela kurssa rávisolbmuide.</p>
<p type="listitem" xml:lang="sme">Sámi giellaarenat.</p>
<p type="listitem" xml:lang="sme">Jorgalit Biibbalteavsttaid mátta- ja julevsámegillii.</p>
<p type="listitem" xml:lang="sme">Sámegielat digitála arenat mánáide ja nuoraide, nugo ovdamearkka dihtii e-sport ja sosiála mediat.</p>
</list><p xml:lang="sme">Dán ortnegii várrejuvvo 1 000 000 ru 2022:s.</p>
<p xml:lang="sme">Rievdadusevttohus 4.5.9 doarjjaortnega mihttu rievdaduvvot leat ná</p>
<p xml:lang="sme"><em type="italic">4.5.9 Sámi gielladoaibmabijut julev, mátta- ja márkasámi guovllus – ohcanvuđot doarjja </em></p>
<p xml:lang="sme">Doarjjaortnega mihttu:</p>
<list><p type="listitem" xml:lang="sme">Gielddat, giellaguovddážat ja organisašuvnnat ovddidit sámi giela julev-, mátta- ja márkasámi guovllus.</p>
</list><p xml:lang="sme">Ođđa kapihtal 4.5.14</p>
<p xml:lang="sme"><em type="italic">4.5.14 Sámegielat oahppovirggit gielddain – ohcanvuđot ortnet </em></p>
<p xml:lang="sme">Mihttu: Eanet oahpaheaddjit ja dearvvašvuođa bargit geain lea sámi giella- ja kulturgelbbolašvuohta gielddain.</p>
<p xml:lang="sme">Servodagas leat stuorra hástalusat sámegielat bargiid rekrutteremiin. Dán áššečuolmma dovdet sihke gielddat ja Sámediggi. Danne lea dárbu áŋgiruššat sámi bálvalusfálaldagaid ovddideamis rekrutteremiin ja oahpahusain gielddain. Distriktagielddain lea dávjá dat hástalussan go ođđaoahppan olbmot váldet virggiid, muhto eai biso guhkká. Gielddat ohcalit doaibmabijuid sámegielat oahppovirggiid ektui. Vejolaš positiiva beaktu livččii jos gielddas juo ássit ozašedje oahppovirggiid lassioahpu várás, ođđa oahpu dahje buoret gelbbolašvuođa gielas.</p>
<p xml:lang="sme">Dán ulbmilii várrejuvvo 1 200 000 ru 2022:s.</p>
<p xml:lang="sme">Ođđa kapihtal 4.6.3.1 Sámi giellavahkku</p>
<p xml:lang="sme"><em type="italic">4.6.3.1.1 Sámi giellavahkku – ohcanvuđot ortnet </em></p>
<p xml:lang="sme">Mihttu: Eanet gielddat barggašedje árjjalaččat Sámi giellavahkus. Gielddat sáhttet ohcat ruđaid prošeavttaide mat buvttihit áŋggirdeami sámi giela ja kultuvrra ektui mánáide ja nuoraide Sámi giellavahkus.</p>
<p xml:lang="sme">Dán ulbmilii várrejuvvo 500 000 ru 2022:s.</p>
<p xml:lang="sme">Ođđa kapihtal kapihttala 4.6.4.2 sadjái</p>
<p xml:lang="sme"><em type="italic">4.6.4.2 Geavatlaš rekrutterendoaibmabijut mátta- ja julevsámi oahpaheddjiide </em></p>
<p xml:lang="sme">Sámediggi háliida eanet geavatlaš ja konkrehta barggu ođđa mánáidgárde- ja vuođđoskuvlaoahpaheddjiid rekrutterema várás mátta- ja julevsámi guovllus. Sámediggi ásaha liige stipeandaortnega gielddaiguin ovttas oažžun dihtii eanet ulbmillaš barggu studeanttaid lávgadeappot čuovvuleamis.</p>
<p xml:lang="sme">Dán ulbmilii várrejuvvo 1 700 000 ru 2022:s.</p>
<p xml:lang="sme">Ođđa kapihtal 4.6.4.5</p>
<p xml:lang="sme"><em type="italic">4.6.4.5 Stipeanda alit ohppui sámegielat oahpaheddjiid ja buohccidivššáriid várás – ohcanvuđot ortnet </em></p>
<p xml:lang="sme">Sámediggi ja servodat muđui oidnet ahte dárbbašuvvojit eanet sámegielat oahpaheaddjit ja buohccidivššárat. Erenoamážit dárbbašuvvojit eanet sámegielat oahpaheaddjit, <span type="quote" xml:lang="sme">“Sámegiella buohkaide”</span> ásahuvvo. Danne lea Sámediggái dehálaš sihkkarastit gielddaide sámegielat bargiid oažžuma. Danne almmuha Sámediggi sierra stipeandda oahpaheddjiid ja buohccidivššáriid várás. Buot studeanttain geain lea duođaštus sámi giellagelbbolašvuođas vuosttaš- dahje nubbi giellan, lea vuoigatvuohta oažžut stipeandda, ja stipeanda lea gitta 100 000 ru rádjai.</p>
<p xml:lang="sme">Dán ulbmilii várrejuvvo 1 500 000 ru 2022:s.</p>
<p xml:lang="sme">Ođđa kapihtal 5.11.7:</p>
<p xml:lang="sme"><em type="italic">5.11.7 Sámegiella buohkaide - Prošeakta </em></p>
<p xml:lang="sme">Áŋgiruššansuorggi mihttu:</p>
<list><p type="listitem" xml:lang="sme">Eanet oahppit válljejit sámegiela, eanet oahppit čađahit sámegiela ja ožžot duođaštusa, ja ahte ohppiin leat buorit gálggat go gerget vuođđoskuvllas.</p>
</list><p xml:lang="sme"><span type="quote" xml:lang="sme">«Sámegiella buohkaide»</span> álggahuvvo prošeaktan válljejuvvon pilohttagielddaiguin. Sámedikki áigumuššan lea loktet sámegiela skuvllas. Jos dainna galggaš lihkostuvvat, de ferte oahpahusas lea alla kvalitehta, leat bures organiserejuvvon ja oahppit galget vásihit ahte máhttet ja ovdánit. Oahppit galget čuovvuluvvot dainna áigumušain ahte sii olahit alimus vejolaš dási. Sámediggi veahkeha gielddaid mat háliidit prošeavtta dan bokte ahte veahkeha barggus ja gávdná ohcanvuđot doarjjaortnegiid. Sámediggi áigu ain oččodit ruhtadeami gielddaide vai ásahuvvošedje stáhtalaš refušuvdnaortnegat, nugo ráđđehus iežas ráđđehusvuođus lea dovddahan.</p>
<p xml:lang="sme">Dán ulbmilii várrejuvvo 1 000 000 ru 2022:s.</p>
<p xml:lang="sme">Ođđa kapihtal 6.5:</p>
<p xml:lang="sme"><em type="italic">6.5 Vuoigatvuođaossodat – oktiiordnen ja nannen (Veahkki vuoigatvuođaoamasteddjiide) </em>Áŋgiruššansuorggi mihttu: </p>
<list><p type="listitem" xml:lang="sme">Sámediggi ferte eanet hukset alccesis gelbbolašvuođa sámi vuoigatvuođaid goziheamis, ja dasto váldit ovddasvástádusa veahkehettiin vuoigatvuođaáššiin suodjalan ja ovddidan dihtii min kultuvrra, min gielaid ja servodateallima.</p>
</list><p xml:lang="sme">Sámi vuoigatvuođaid láhkii čatnan ja viidáset bargu areála vuoigatvuođaiguin, mearrasámi vuoigatvuođaiguin, resurssaiguin, boazodoaluin, eanadoaluin ja meahccedoaluin leat dehálaš áššit mat gáibidit alla gelbbolašvuođa. Dát gelbbolašvuohta fertešii boahtit olbmuid olámuddui vai buohkat sáhtášedje oažžut dárbbašlaš veahki beroškeahttá olbmo ekonomiijas. Sámediggi lea vuostá gelbbolašvuođa privatiserema ja danne lea lunddolaš ahte Sámediggi sámediggeráđi bokte váldá ovddasvástádusa dán áŋgiruššamis.</p>
<p xml:lang="sme">Sámi áddejupmi lea eana, čáhci ja mearra, resursaguovllut maiguin leat ávkkástallan birgejupmái ja háhkan smávva ja stuorra servodagaid. Dát lea sámi giela, kultuvrra, identitehta ja servodateallima luondduvuođus. Oktasaš vuoigatvuođat leat dehálaččat sámi álbmogii. Oktasašvuohta ja bearaš leat vuođđogeađggit min kultuvrras.</p>
<p xml:lang="sme">Sámi beroštumiin ja vuoigatvuođaoamasteddjiin galget leat duohta vejolašvuođat konsulterejuvvot vai sáhttet addit ovdagihtii miehtama dahje eai miehtat, dahje ovddidit vuostecealkámušaid plánaide ja doaibmabijuide mat čatnasit areála- ja resursahálddašeapmái.</p>
<list><p type="listitem" xml:lang="sme">Prošeavttat ja doaibmabijut maid ulbmilin lea addit juridihkalaš veahki sámi vuoigatvuođa oamasteddjiide áššiin maid ferte doalvut duopmostuoluide ja mat leat prinsihpalaččat eana/mearra- ja resursavuoigatvuođaid goziheami oktavuođas.</p>
<p type="listitem" xml:lang="sme">Prošeavttat ja doaibmabijut maid ulbmilin lea kártet geavaheami dahje juohkit dieđuid sámi boaresvieruid deattuheami birra hálddašeamis, ovdamearkka dihtii mearrádusain mat gusket meahccegeavaheapmái árbevirolaš ávkkástallama oktavuođas.</p>
<p type="listitem" xml:lang="sme">Prošeavttat ja doaibmabijut mat čatnasit bagadeapmái ja ovdaiskkademiide jos muhtun geas lea rievttálaš beroštupmi ovddida gáibádusa oktasaš vuoigatvuođaid ektui Finnmárkkukommišuvdnii, maiddái vuoigatvuođaid mearra- ja vuotnaguovlluin.</p>
<p type="listitem" xml:lang="sme">Fierpmádat ja organisašuvnnat mat barget eana/mearra- ja resursavuoigatvuođaid dohkkehemiin olggobealde Finnmárkku (Sámi vuoigatvuođalávdegoddi).</p>
<p type="listitem" xml:lang="sme">Mearrasámi ealáhusorganisašuvnnaid nannen ja čuovvuleapmi.</p>
<p type="listitem" xml:lang="sme">Ráhkadit strategiijaid oažžun dihtii boazodoallolága ollislaččat geahčaduvvot.</p>
</list><p xml:lang="sme">Evttohusat eai leat dievaslaččat ja berrejit árvvoštallojuvvot dađistaga juksan dihtii ulbmila sámi vuoigatvuođaid goziheami ektui. Sámediggeráđđi raportere dán Sámedikki dievasčoahkkimii ráđi dieđáhusa bokte.</p>
<p xml:lang="sme">Dán ulbmilii várrejuvvo 2 000 000 ru 2022:s.</p>
<p xml:lang="sme">Ođđa kapihtal 6.5.1</p>
<p xml:lang="sme"><em type="italic">6.5.1 Mearrasámi vuoigatvuođaid geahčadeapmi - prošeakta </em></p>
<p xml:lang="sme">Sámediggi ásaha ođđa prošeavtta mearrasámi vuoigatvuođaid geahčadeamis ja daid dohkkeheamis seamma vuogi mielde go Boazodoalloláhkalávdegoddi go bargu lea loahpahuvvon 2021:s. Barggu jođiha nanosmahttojuvvon vuoigatvuođaossodat, ja sisdoallun fertejit leat Mearraresursalága, Oasseváldilága, Guollevuovdinlága, Bivdoearrevuogádat, guollenáliid hálddašeami j.s. geahčadeapmi.</p>
<p xml:lang="sme">Sámediggái lea lunddolaš ovttas bargat sámi guolástusorganisašuvnnaiguin dán barggus. Ulbmilin lea oažžut dohkkehuvvot mearrasámi vuoigatvuođaid resurssaide mearas, daid hálddašeapmái ja ahte son guhte ferte oažžut birgejumi guolástusas iežas guovlluin, ja ahte resurssaiguin ávkkástallan galgá váikkuhit ássama miehtá rittu ja vuonain, ja sihkkarastit mearrasámiid guolástusvuoigatvuođaid guolástussii, politihkalaččat ja juridihkalaččat. Dákkár oktavuođas lea troláriid vejolašvuohta háhkat bargosajiid nannámis, ja vuotnabivdiid vejolašvuohta doalvut sállaša báikkálaččat dehálaš áššečuolmmat mat fertejit leat fokusis.</p>
<p xml:lang="sme">Ođđa kapihtal 6.6</p>
<p xml:lang="sme"><em type="italic">6.6 Dálkkádat ja biras </em></p>
<p xml:lang="sme">Áŋgiruššansuorggi mihttu:</p>
<list><p type="listitem" xml:lang="sme">Sámediggi galgá árjjalaččat bargat dálkkádatneutrála servodaga ovdii vai maiddái boahttevaš sohkabuolvvat sáhttet eallit buori eallima gilážiin sámi kultuvrrain ja árbevieruiguin.</p>
</list><p xml:lang="sme">ON ceavzilvuođa mihttu galgá láidet buot osiin Sámedikki doaimmas. Sámi áddejumi mielde leat eana, čáhci ja mearra resursaguovllut gos ávkkástallat vai oažžut birgejumi, háhkat ja ovddidit servodaga. Ollu doaibmabijuin mat álggahuvvojit stuorraservodagas deaividan dihtii dálkkádatrievdamiid čuhcet servodahkii ja sámi ealáhusaide. Sámediggi ferte danne álggahit barggu dálkkádatneutrála Sámi ektui oažžun dihtii ovdáneami mii maiddái lea sámi servodaga premissaid vuođul.</p>
<p xml:lang="sme">Sámiid gelbbolašvuohta ceavzilvuođas árktalaš guovlluin berre eanet deattuhuvvot ja lea áibbas guovddážis dálkkádat- ja biraspolitihka ovddideamis árktalaš guovlluin. Sámit leat eallán luonddus ja luondduin, ja leat gártadan áidnalunddot áddejumi ja gelbbolašvuođa sihke árktalaš floras ja faunas, dát lea dulbmojuvvon resursa servodagas man báidnet dálkkádatrievdamat ja birasgažaldagat.</p>
<p xml:lang="sme">Sámediggi julggašta ahte sirdin fossiila servodagas eanet kárbonneutrála servodahkii lea okta deháleamos bajimuš politihkalaš áššiin Sámedikkis ja servodagas muđui. Danne lea erenoamáš dehálaš ahte Sámediggi váldá eaiggátvuođa ja stivrema politihkalaš ovddideamis suorggis. Sámedikkis ferte leat politihkalaš stivrejupmi ja ferte ovddimusas láidet ruoná molsuma.</p>
<p xml:lang="sme">Viidáseappot plánemis ferte ruoná molsun ja elektrifiseremii sirdin dahje eará birasáddjás energiijavuogit árvvoštallojuvvot ja kártejuvvot. Kártema vuođul ferte rehkenastit boahtteáiggi golahusa ja ráhkadit bajimuš plánaid ja strategiijaid go válljejuvvo energiija buvttadeapmi. Dás ferte ovdamearkka dihtii čáhcefámu, beaivvášsealla j.d. beavttálmahttin árvvoštallojuvvot čoavddusin.</p>
<p xml:lang="sme">Rievdadusevttohusat - 7.4.2, 7.4.3, 7.4.4 og 7.4.5 rievdaduvvojit leat ná:</p>
<p xml:lang="sme"><em type="italic">7.4.2 Vuođđoealáhusat – ohcanvuđot doarjja </em></p>
<p xml:lang="sme">Doarjjaortnega mihttu:</p>
<list><p type="listitem" xml:lang="sme">Vuođđoealáhusat guddet sámi kultuvrra, giela ja eallinvuogi.</p>
</list><p xml:lang="sme"><em type="italic">Mariidnaealáhusat </em></p>
<p xml:lang="sme">Mihttu:</p>
<list><p type="listitem" xml:lang="sme">Mariidnaealáhusat bisuhit ja buoridit barggolašvuođa mearrasámi servodagas.</p>
</list><p xml:lang="sme">Vuoruheamit:</p>
<list><p type="listitem" xml:lang="sme">Láhčči doaibmabijut ja prošeavttat mat váikkuhit buoret árvoháhkama ja mariidna varasávdnasiid viidáseappot reidema, erenoamážit dainna áigumušain ahte bisuhit ja nannet guolásteddjiid sálašvuovdinvejolašvuođaid.</p>
<p type="listitem" xml:lang="sme">Bivdofatnasiid, bargoreaidduid ja biergasiid vuosttaš gearddi investeremat.</p>
<p type="listitem" xml:lang="sme">Nuoraidbivdoprošeavttat.</p>
</list><p xml:lang="sme"><em type="italic">Eanadoallu, gilvvagárdedoallu ja vuovdedoallu </em></p>
<p xml:lang="sme">Mihttu:</p>
<list><p type="listitem" xml:lang="sme">Bisuhit otnáš barggolašvuođa ja doallostruktuvrra eanadoalus.</p>
</list><p xml:lang="sme">Vuoruheamit:</p>
<list><p type="listitem" xml:lang="sme">Ođđa visttit ja doaibmavisttiid viiddis divvumat.</p>
<p type="listitem" xml:lang="sme">Doaibmabijut ja prošeavttat mat váikkuhit boraspirevahágiid duođašteami.</p>
<p type="listitem" xml:lang="sme">Doaibmabijuid ja prošeavttaid láhčin mat váikkuhit rekrutterema, alla árvoháhkama ja ealáhusa ovddideami.</p>
</list><p xml:lang="sme"><em type="italic">Boazodoallu </em></p>
<p xml:lang="sme">Mihttu:</p>
<list><p type="listitem" xml:lang="sme">Árbevirolaš bearašvuđot boazodoallu lea nannejuvvon ja ovddiduvvon buoret dietnasa ja unnit boraspirevahágiid bokte.</p>
</list><p xml:lang="sme">Vuoruheamit: Investeremat mat váikkuhit mealgat ođđa háhkama ja ovddideami boazodoalus.</p>
<list><p type="listitem" xml:lang="sme">Prošeavttat ja doaibmabijut mat nannejit árbedieđuid bearašvuđot boazodoalus.</p>
<p type="listitem" xml:lang="sme">Doaibmabijut ja prošeavttat mat váikkuhit boraspirevahátloguid duođašteami.</p>
<p type="listitem" xml:lang="sme">Doaibmabijut maid ulbmilin lea oahppat/oahpahit árbedieđuid birra.</p>
<p type="listitem" xml:lang="sme">Doaibmabijut mat váikkuhit boraspiriid liseansa- ja bivdoearrebivddu eanet beroštumi, áŋgiruššama ja beavttálmahttima.</p>
</list><p xml:lang="sme"><em type="italic">Lasseealáhusat boazodoalus </em>Mihttu: </p>
<list><p type="listitem" xml:lang="sme">Eanet fitnodagat ja dienas doaibmabijuin mat váldet vuolggasaji boazodoalus.</p>
</list><p xml:lang="sme">Vuoruheamit:</p>
<list><p type="listitem" xml:lang="sme">Doaibmabijut mat addet viehka ollu ođđaháhkama ja fitnodatovddideami.</p>
<p type="listitem" xml:lang="sme">Gánnáhahtti ásaheamit main boazodoallu lea vuolggasadjin.</p>
</list><p xml:lang="sme"><em type="italic">Lotnolas- ja meahcceealáhusat </em></p>
<p xml:lang="sme">Mihttu:</p>
<list><p type="listitem" xml:lang="sme">Eanet barggolašvuohta ja gávpejohtu lotnolas- ja meahcceealáhusain.</p>
</list><p xml:lang="sme">Vuoruheamit:</p>
<list><p type="listitem" xml:lang="sme">Doaibmabijut mat buoridit báikkálaš biebmu ja eará biebmobuktagiid gávpejođu sámi guovlluin.</p>
<p type="listitem" xml:lang="sme">Doaibmabijut mat addet gánnáhahtti ásahemiid meahcceealáhusain ja lotnolasdoaimmas.</p>
</list><p xml:lang="sme">Várrejuvvo 10 500 000 ru dáid ulbmiliidda 2022:s.</p>
<p xml:lang="sme">Lasáhus kapihttalii 7.5.2</p>
<p xml:lang="sme"><em type="italic">7.5.2 Doarjja juohkelágan ealáhusaide – ohcanvuđot doarjja </em></p>
<p xml:lang="sme">Vuoruheamit juohkelágan ealáhusat, ođđa kuvlačuokkis:</p>
<list><p type="listitem" xml:lang="sme">Digitaliserenprošeavttat sámi ođasmediaid siskkobealde juksan dihtii ođđa márkaniid ja oččodan dihtii eanet bargosajiid.</p>
</list><p xml:lang="sme">Ođđa kapihtal:</p>
<p xml:lang="sme"><em type="italic">7.9 Innovašuvdna Sápmi álggaheapmi - prošeakta </em></p>
<p xml:lang="sme">Áŋgiruššansuorggi mihttu:</p>
<list><p type="listitem" xml:lang="sme">Innovašuvdna Sápmi galgá ovddidit ja buoridit innovašuvnna ealáhuseallimis sámi guovlluin ja profileret sámi ealáhuseallima ja Sámi mátkeulbmilin.</p>
</list><p xml:lang="sme">Sámediggi dárbbaša nannoseappot apparáhta sámi ealáhuseallima čuovvuleapmái ja ovddideapmái. Riskadáhtolaš kapitála váilun lea hástalussan ealáhuseallima ovddideapmái sámi guovlluin. Nannejuvvon ealáhuseallin sihkkarastá sámi servodaga ja ássama sámi guovlluin, ja dieinna lágiin váikkuha sámi giela, kultuvrra ja servodateallima bisuheami ja ovddideami, earret eará kulturealáhusaid.</p>
<p xml:lang="sme">Innovašuvdna Sápmi lea jurddašuvvon Sámedikki, Sámi ealáhussiidda, Innovašuvdna Norgga, Interreg/Interreg Sápmi, dutkan- ja oahppoásahusaid, sámi vuođđoealáhusaid, fylkkaid ja investoraid, olggobeale ruhtadanoasálaččaid ja innovašuvdnaprográmmaid gaskasaš ovttasbargun nugo N2.</p>
<p xml:lang="sme">Áiggi mielde lea sávahahtti viiddidit prográmma guoskat olles sámi álbmogii ovttasbarggu bokte eará sámedikkiiguin. Innovašuvnna Sápmi okta mihttu lea sihkkut goansta geográfalaš rájiid Sámedikki ealáhuspolitihkas ja bargat sámi ealáhuseallima ovdánahttimiin miehtá buot.</p>
<p xml:lang="sme">Sámediggi álggaha barggu Innovašuvdna Sápmi ásahemiin 2022:s, ja várre dán ulbmilii 1 500 000 ru.</p>
<p xml:lang="sme">Ođđa kapihtal 7.10</p>
<p xml:lang="sme"><em type="italic">7.10 Ealáhusorganisašuvdna Bivdi - njuolggodoarjja </em></p>
<p xml:lang="sme">Sámediggi dohkkeha Bivdi organisašuvnna ideála ja politihkalaččat sorjjasmeahttun riikaviidosaš ealáhusorganisašuvdnan. Bivdi ulbmilin lea gozihit buohkaid beroštumiid geat ásset mearrasámi guovlluin, go guoská sin vuoigatvuhtii ávkkástallat ja geavahit mariidnaresurssaid iežaset lagašguovlluin. Sámediggi vuordá ahte eiseválddit searvvahit ealáhusorganisašuvnna konsultašuvnnaide áššiin mat gusket resursa- ja ealáhusbargui mearrasámi guovlluin miehtá olles rittu Sámelága § 4.2 dávistettiin. Dát guoská sihke nationála, regionála ja báikkálaš eiseválddiide.</p>
<p xml:lang="sme">Sámediggi oaidná man dehálaš lea nana guolástusorganisašuvdna mearrasámi guovlluin, ja juolluda 525 000 ru dán ulbmilii 2022:s.</p>
<p xml:lang="sme">Ođđa kapihtal 8.5.7</p>
<p xml:lang="sme"><em type="italic">8.5.7 Juoigalasat - njuolggodoarjja </em></p>
<p xml:lang="sme">Juoigalasat searvi ásahuvvui 2016:s. Searvi bargá dehálaš barggu árbevirolaš luđiiguin nugo konsearttaiguin, juoiganbottuiguin, juoigankurssaiguin, oahpahusain vuođđoskuvllas, CD:id almmuhemiin jna.</p>
<p xml:lang="sme">Sámedikki mielas lea árbevirolaš luohti guovddáš kulturguoddi. Dehálaš lea ahte Juoigalasain leat buorit bargoeavttut dan dehálaš barggus maid dahket luđiiguin.</p>
<p xml:lang="sme">Danne juolluda Sámediggi 200 000 ru Juoigalasaide njuolggodoarjjan 2022:s.</p>
<p xml:lang="sme">Kapihttala 8.7.8 sadjái: <em type="italic">8.7.8 Loga munnje ja čájet / Les og vis meg - prošeakta </em></p>
<p xml:lang="sme">Lohkan ja lohkkojuvvot lea vealtameahttun dehálaš mánáid lohkangálggaide. Illá lea makkárge aktivitehta eanet giellaovddideaddji go muitaleapmi ja jitnosit lohkan. Mánát ovdánahttet buori njálmmálaš ja čálalaš giela go sidjiide lohkkojuvvo jitnosit mánnávuođas. Girjjálašvuođa giella lea eanet kompleaksa go njálmmálaš árgabeaigiella ja lea málle maid mánát sáhttet čuovvut. Seammás sáhttá mánáid lohkan ja giellaovdáneapmi nannejuvvot eanet go oahpahuvvojit ja movttiidahttojuvvojit teáhtera hutkáivuođa reaidduin. Sámediggi háhká pilohttaprošeavtta ovttasbargguin bibliotehkaiguin ja kulturskuvllaiguin (gielddaiguin), Kultuvrralaš skuvlalávkkain ja girjebussiiguin ovdánahttin dihtii lohkama ja sámegielaid.</p>
<p xml:lang="sme">Dán prošektii várrejuvvo 600 000 ru 2022:s.</p>
<p xml:lang="sme">Lasáhus kapihttalii 12.2.1:</p>
<p xml:lang="sme"><em type="italic">12.2.1 Doarjja regionálaovddidanprošeavttaide – ohcanvuđot doarjja </em></p>
<p xml:lang="sme">Vuoruheamit doarjjaortnegis, ođđa kuvlačuoggát:</p>
<list><p type="listitem" xml:lang="sme">Prošeavttat ovttasbargošiehtadusa oktavuođas Romssa suohkaniin nugo sámi viessu Romssas.</p>
<p type="listitem" xml:lang="sme">Prošeavttat háhkan dihtii geasuheaddji arenaid sámi giela ja kultuvrra várás Álttá spábbačiekčangilvalemiid oktavuođas.</p>
</list><p xml:lang="sme">Addojuvvon – sierra evttohussan.</p>
<p xml:lang="sme"><em type="italic">Teaksta čuoggái 7.8 Ealáhusovddidandoarjaga doaibmaguovlu (STN-guovlu) </em></p>
<p xml:lang="sme">Álgoevttohus:</p>
<p>I påvente av inngåelse av samarbeidsavtaler mellom Sametinget og utvalgte kommuner videreføres det gamle virkeområdet uendret.</p>
<p xml:lang="sme">Rievdaduvvot leat ná:</p>
<p xml:lang="sme">Boares doaibmaguovlu bisuhuvvo ja buot guoskevaš gielddat ožžot fálaldaga dahkat ovttasbargošiehtadusa nu ahte oktage ii báze dáláš doaibmaguovllu olggobeallái.</p>
<p xml:lang="sme"><em type="italic">8.6.4 Teáhterat - njuolggodoarjja </em>Čuovvovaš cealkka sihkkojuvvo teavsttas: </p>
<p>Forutsetningen for Sametingets bevilgning er at Tana kommune opprettholder sin andel av bevilgningen til teateret.</p>
</body></document>
