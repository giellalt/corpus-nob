<document xml:lang="nob" id="no_id"><header><title/><genre code="admin"/><author><unknown/></author><wordcount>2530</wordcount><conversion_status type="standard"/><availability><license type="standard"/></availability><multilingual/><origFileName>Dieđáhus Stuoradiggái NO.docx</origFileName><parallel_text xml:lang="sme" location="diedahus_stuoradiggai_sam.docx"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p>Sak &lt;Saksnr&gt;</p>
<p xml:lang="fkv">&lt;Tittel&gt;</p>
<p xml:lang="vep"><em type="italic">Arkivsaknr. </em></p>
<p xml:lang="vep">20/3938</p>
<p type="title">Melding til Stortinget 37 (2020-2021) Samisk språk, kultur og samfunnsliv - Næringsgrunnlag for levende samiske lokalsamfunn</p>
<p>Vedlegg</p>
<p>Meld. St. 37 (2020-2021) Samisk språk, kultur og samfunnsliv. Næringsgrunnlag for levende samiske lokalsamfunn</p>
<p type="title" xml:lang="nno">Saksframlegg</p>
<p>Sametinget ga sin tilslutning til den nye budsjettordningen i sak 13/18. Som en del av denne nye budsjettordningen skulle også regjeringen etablere en ordning hvor det hver vårsesjon skulle legges fram en framoverskuende melding til Stortinget om samepolitikken. Meldingen skal omtale utviklingstrekk for samisk språk, kultur og samfunnsliv, og tjenestetilbudet til samiske innbyggere. Meldingen kan redegjøre for regjeringens mål i samepolitikken og hva den anser som de viktigste utfordringene framover, og Sametingets vurderinger skal komme fram. I år er det tredje gang en slik melding blir skrevet, og tema for 2021 er <span type="quote">«Næringsgrunnlag for levende samiske lokalsamfunn»</span>. Regjeringen har et uttalt mål om å legge til rette for levende lokalsamfunn og vekst i hele Norge, og denne meldingen tar for seg de særegne utfordringene og mulighetene man finner i Nord-Norge og i samisk område. Store og ambisiøse prosjekter i næringslivet har ofte både positive og negative ringvirkninger i nærområdene. Denne meldingen er en god plattform for Sametinget å belyse de samiske utfordringene knyttet til disse prosjektene. Under følger en veldig kortfattet oppsummering av prosessen, og meldingens innhold. <em type="italic">Prosessen </em>Sametinget mener fortsatt at meldinger bør behandles på Stortinget i vårsesjonen, men grunnet flere forsinkelser har dette vist seg å være utfordrende for regjeringen. Årets meldingsarbeid har i mye større grad vært basert på samarbeid og dialog. Vi erfarer at departementet har vært veldig transparente når det kommer til hvilke av våre innspill og merknader som tas med i meldingen, og hvilke som ekskluderes. Særlig i den avsluttende fasen av arbeidet var vi i nærmest daglig dialog med representanter fra Kommunal- og moderniseringsdepartementet. Det er tilfeller hvor kommunikasjonen kunne vært bedre, men på generell basis er inntrykket at Kommunal- og moderniseringsdepartementet har vært mye mer åpne om hvilke endringer de har gjort, og har ikke kommet med store endringer av dokumentet etter det har vært i politisk behandling hos Sametinget. Vi erfarer at alle våre merknader ble inkludert i meldingen, og de omskrivninger som er gjort av departementet har ikke endret budskapet av våre merknader i særlig grad. Når det gjelder tiltak i denne meldingen, erfarer vi at dette var noe rotete. Det ble presentert flere forslag til tiltak fra Sametingets side, men vi ble informert om at det ikke ville komme noen forslag til tiltak ut fra denne meldingen. Likevel ble det bevilget kroner 6 000 000,- til oppfølging av meldingen, noe vi først ble gjort oppmerksomme på da statsbudsjettet for 2022 ble offentliggjort i oktober. Dette regner vi med blir tatt til etterretning før neste års melding, og at dialogen om tiltak blir bedre. <em type="italic">Innhold </em>Meld. St. 37 (2020-2021) om samisk språk, kultur og samfunnsliv – Næringsgrunnlag for levende samiske lokalsamfunn er delt opp i 9 kapitler, med underkapitler. Disse kapitlene er (1) innledning, (2) Samiske områder – utviklingstrekk og kjennetegn, (3) Sametingets næringspolitikk, (4) Næringsgrunnlag i samiske områder, (5) Virkemidler for næringsutvikling i de samiske samfunnene, (6) Godt å leve i samiske områder, (7) Tilrettelegging for næringsutvikling, (8) Tilgang på utdanning og kompetent arbeidskraft og (9) Økonomiske og administrative konsekvenser. <em type="italic">Kapittel 1: Innledning </em>Regjeringen innleder med å presentere tema for meldingen og regjeringens politikk på området. Videre presenteres de mål og rammeverk som ligger til grunn for meldingen. Regjeringens strategier for å fremme positiv vekst og utvikling i samisk område presenteres i delkapittel 1.1.1, mens delkapittel 1.1.2 til 1.1.5 omhandler samisk kulturelt rammeverk, bærekraft, nasjonal- og internasjonal juss, og klimaendringer. <em type="italic">Kapittel 2: Samiske områder – utviklingstrekk og kjennetegn </em>Kapittelet presenterer de generelle demografiske og økonomiske utviklingstrendene i samisk område. Kapittelet diskuterer også en konseptuell avgrensing av samisk område, og avgrenser samisk område til de kommunene som benyttes i Telemarksforsknings regional analyse. De generelle trekkene som presenteres er (1) at det er både vekst og nedgang i primærnæringene, (2) at det er noe lavere verdiskapning i samisk område som gjenspeiles i lavere lønn, (3) at samisk område hadde færre korona-relaterte permitteringer enn byene og (4) svak befolkningsutvikling. Sametinget påpeker at en geografisk tilnærming til statistikk om den samiske befolkningen er mangelfull og lite treffsikker. <em type="italic">Kapittel 3: Sametingets næringspolitikk </em>I dette kapittelet presenteres Muohtačalmmit-erklæringen og Sametingets hovedmål for næringspolitikken. Det understrekes at samisk språk og kultur inngår som viktige immaterielle ressurser for utvikling av samiske næringer. <em type="italic">Kapittel 4: Næringsgrunnlag i samiske områder </em>Kapittel 4 presenterer de unike næringsgrunnlaget man har i samiske områder. I dette kapittelet er det flere og åpenbare skillelinjer mellom Sametinget og Regjeringen. Kapittel 4 deles videre inn i flere delkapitler. Disse delkapitlene beskrives i noe detalj under, ettersom det er i kapittel 4 man finner de største skillelinjene mellom regjeringen og Sametinget. <em type="italic">Delkapittel 4.1 om reindrift: </em>Kapittelet understreker den kulturelle verdien av reindriftsnæringen, men reindriften erfarer like fullt at deres rett til beiteområde må vike for politiske interesseoverveininger i arealinngrepssaker. Selv om regjeringen vektlegger nødvendigheten av en markedsorientert og økologisk reindriftsnæring, melder næringen om tapte inntekt som følge av vindkraftanlegg og tilhørende infrastruktur. Også rovvilt truer inntektsgrunnlaget til flere i næringen. Sametinget etterspør rapporter om kulturell utvikling i reindriftsnæringen, i tillegg til rapportene om økonomisk utvikling. Sametinget understreker også at det forventes at arbeidet med en norsk-svensk reinbeitekonvensjon gjenopptas, og at rapporten fra 2014 følges opp. Sametinget fremmet også flere forslag til tiltak innen reindriftsnæringen. <em type="italic">Delkapittel 4.2. om jordbruk </em>Kapittelet presenterer regjeringens hovedmål i jordbrukspolitikken, som er å legge til rette for jordbruk i hele landet. Jordbruk er en viktig del av næringsgrunnlaget i samiske områder, og Sametinget etterspør tydeligere involvering i utformingen av jordbrukspolitikken. Jordbruket i Nord-Norge er unikt som følge av kombinasjonen lange, lyse dager og lave temperaturer. De klimatiske forholdene legger føringer for produksjon i samisk område, og Sametinget mener at grovfôrbasert produksjon må prioriteres. Nedgang i antallet bruk i samisk område pekes på som en stor utfordring, og Sametinget peker på kostnader ved omlegging til løsdrift og utfordringer knyttet til rovdyr som to faktorer som påvirker antallet utøvere. Meldingen peker videre på jordbruk i kombinasjon med reindrift som et enormt potensial for å fremme samiske matkulturer og -tradisjoner. <em type="italic">Delkapittel 4.3 om marine næringer </em>Fiske og havbruk er de næringene som har høyeste verdiskapning i de samiske områdene, og er en lønnsom bransje. Kapittelet tar spesifikt for seg den tradisjonelt viktige samiske næringen kystfiske, og kystfiskekvoten som tiltak for å styrke næringsgrunnlaget for de minste fartøyene i utsatte kystsamfunn. Sametinget påpeker hvordan kvotesystemet i kystfisket har hatt negative konsekvenser for flere samiske kystsamfunn, og ser med bekymring på at Riksrevisjonens konklusjoner ikke ble tatt i betraktning i behandling av Prop. 137 L (2019-2020). Også havbruksnæringen nevnes spesielt, selv om dette ikke har noen spesifikk samisk dimensjon utover at den beslaglegger arealer i samiske kyst- og fjordområder. <em type="italic">Delkapittel 4.4 om samisk språk og kultur som grunnlag for næringsutvikling </em>Delkapittelet tar for seg hvordan samisk språk og kultur, særlig kreative næringer og reiseliv, kan fungere som grunnlag for næringsutvikling i samisk område. Det vektlegges en stadig voksende nasjonal og internasjonal interesse for samiske kulturuttrykk. Det poengteres at samisk reiseliv og kreative næringer har felles utfordringer: Svake nettverk, lite tilgang til kapital og begrensede markeder. Også Vahca-prosjektet trekkes frem som viktig tilnærming til hvordan man kan få til en bærekraftig kulturturisme. Sametinget fremmet forslag til flere tiltak innenfor kreativ næring og reiseliv. <em type="italic">Delkapittel 4.5 om digitalisering og teknologi – nye muligheter for vekst og verdiskapning </em>Kapittelet handler om de muligheter digitalisering og ny teknologi medbringer. Meldingen påpeker de muligheter digitale arbeidsplasser gir for desentraliserte arbeidsplasser, og hvordan teksting, dubbing, samt utvikling og tilrettelegging av digitale tjenester kan være utgangspunkt for nye bedrifter. For å kunne utnytte disse mulighetene forutsetter det god digital infrastruktur, noe meldingen også påpeker. <em type="italic">Delkapittel 4.6 om bergverk og mineralutvinning </em>Kapittelet handler om utvinning av mineralressurser som grunnlag for verdiskapning og arbeidsplasser i samisk område. Meldingen understreker at regjeringen er opptatt av hvordan bærekraftig utnyttelse av disse ressursene skal kunne gi positive ringvirkninger, samtidig som samenes rettigheter som urfolk skal etterleves. Sametinget ytrer sin bekymring for at disse rettighetene ikke etterleves, og at konsekvensene denne næringen kan ha for miljøet, reindriftsnæringen, kystfiske og elvefiske i områdene rundt, potensielt er svært negative. <em type="italic">Kapittel 5: Virkemidler for næringsutvikling i de samiske samfunnene </em>Innledningsvis presenterer kapittelet de typiske tendensene for næringslivet i samisk område: Høy andel enkeltmannsforetak og aksjeselskap med få ansatte og relativt lav omsetning – en tendens som er typisk i områder med høy andel sysselsatte i primærnæringen. Samisk område er stort, variert og med relativt små lokale markeder, noe som skaper unike utfordringer. </p>
<p>Delkapittel 5.1 tar for seg virkemiddelaktørenes rolle og samarbeid for utvikling i samisk næringsliv, hvor Sametingets tilskuddsordning, Innovasjon Norge og Forskningsrådet beskrives som tre aktører med ulike, og supplerende mandat. Leverandørutviklingsprogrammet N2 og næringshagene nevnes spesifikt som nyttige plattformer for samarbeid, kompetanseheving og rådgivning. 5.2 omhandler virkemidler for næringsutvikling og innovasjon, og her nevnes, i tillegg til Sametingets virkemidler og Innovasjon Norges tildelinger, også SkatteFUNN-ordningen og regionale forskningsfond. Antallet søknader til SkatteFUNN-ordningen, som er en skattefradragsordning for FoU, er lav i samisk område, selv om godkjenningsprosenten er noenlunde lik. 5.4 tar for seg hvordan omstilling og vekst fordrer tilgang til kapital. I dette kapittelet nevnes det at regjeringen ønsker å etablere et Nord-norsk investeringsfond, for å bedre kapitaltilgangen og fremveksten av gode forvaltermiljøer i nord. Det utredes også en oppretting av Arctic Investment Platform, i samspill med regionene Nord-Finland og Nord-Sverige, innenfor rammen av Interreg Nord. Sametinget støtter disse initiativene, og imøteser en tidlig involvering i prosessene med etablering. Samtidig etterspør Sametinget et fond som rettes spesifikt mot bærekraftig utvikling i urfolksområder: Et presåkorn- eller såkornsfond som kan ta høyere risiko enn andre fond, med formål om å fremme fornybar og bærekraftig næringsvirksomhet. Avslutningsvis nevnes differensiert arbeidsgiver som virkemiddel for å gjøre det mer attraktivt å etablere seg i mindre sentrale strøk. <em type="italic">Kapittel 6: Godt å leve i samiske områder </em>Kapittelet handler om hvilke faktorer som påvirker hvorvidt det er godt å leve i samiske områder. Meldingen vektlegger (1) tilgang på egnede boliger, (2) kultur- og fritidstilbud, (3) betydningen av småbyer og tettsteder for tjenestetilbud, (4) tilrettelegging for fjernarbeid og (5) personrettede virkemidler som redusert skatt og avskrivning av studielån. <em type="italic">Kapittel 7: Tilrettelegging for næringsutvikling </em>Dette kapittelet tar for seg de sektorene, forvaltningsnivåene og aktørene som bidrar til næringsutvikling og bostedsattraktivitet. Spesifikt trekkes kommunene og fylkeskommunenes rolle inn, og konsultasjoner med Sametinget og andre samiske interesser, samarbeid mellom kommuner og arealinngrep. Sametingets samarbeidsavtaler trekkes frem som en sentral faktor for å tilrettelegge for å bedre næringsutviklingen i regionen. Også samferdselsfeltet trekkes frem, men Sametinget påpeker at økningen i antallet saker som berører samferdselsfeltet har ført til et behov for å øke kompetansen og kapasiteten på samferdselsfeltet hos Sametinget. <em type="italic">Kapittel 8: Tilgang på utdanning og kompetent arbeidskraft </em>Kapittelet tar for seg utfordringen med lavere utdanning i distriktsområdene enn i mer sentrale områder. Kapittelet diskuterer videre hvordan man kan få tilgang til kompetanseutvikling <span type="quote" xml:lang="dan">«der du bor»</span>, hvor desentral struktur, fleksible utdanningstilbud og muligheter for blant annet fjernundervisning i enkelte fag i videregående skole nevnes. </p>
<p>Videre diskuteres hvordan kompetanseheving kan tilpasses lokale- og regionale behov og hvordan bedrifter kan mobilisere til kompetanseutvikling. Avslutningsvis nevnes ungt utenforskap, og utfordringene knyttet til høyt frafall blant elever som må flytte hjemmefra for å ta videregående skole. Det er også manglende informasjon om læringsutbyttet til elever som har opplæring i og på samisk. <em type="italic">Kapittel 9: Økonomiske og administrative konsekvenser. </em>Kan oppsummeres med: <span type="quote">«Tiltak i denne stortingsmeldingen blir dekket innenfor gjeldende budsjettrammer»</span>. I statsbudsjettet 2022 ble det likevel bevilget kroner 6 000 000,- til oppfølging av meldingen. Vi forstår dette som midler til å følge opp de tiltakene som Sametinget har foreslått. </p>
<p type="title">Vurdering</p>
<p>Sametinget har som mål å opprettholde og videreutvikle levende samiske lokalsamfunn. Dette forutsetter satsninger i nye næringer, men disse satsningene må ikke gå på bekostning av allerede eksisterende, kulturelt betydningsfulle næringer i samisk område. Nye arbeidsplasser må vurderes i et langsiktig perspektiv, hvor man må vurdere de langsiktige virkningene de har på næringsgrunnlaget i samisk område.</p>
<p>Vi har hatt en mye bedre prosess med Kommunal- og Moderniseringsdepartementet enn tidligere og dette er veldig positivt. Arbeidet har i mye større grad vært basert på samarbeid og dialog. Vi erfarer at departementet har vært veldig transparente når det kommer til hvilke av våre innspill og merknader som tas med i meldingen, og hvilke som ekskluderes. Dette er en god utvikling som vi håper vil fortsette. Sametinget mener imidlertid fortsatt at meldinger bør behandles på Stortinget i vårsesjonen, men grunnet flere forsinkelser har dette vist seg å være utfordrende for regjeringen. Det er også positivt at regjeringen bevilget penger til oppfølgingen av denne stortingsmeldingen. Dessverre går oppfølgingen på bekostning av dekking av prisstigningen. Dette er uheldig. Når det gjelder tiltak i denne meldingen, erfarer vi at dette var noe rotete. Det ble presentert flere forslag til tiltak fra Sametingets side, men vi ble informert om at det ikke ville komme noen forslag til tiltak ut fra denne meldingen. Likevel ble det bevilget kroner 6 000 000,- til oppfølging av meldingen, noe vi først ble gjort oppmerksomme på da statsbudsjettet for 2022 ble offentliggjort i oktober. Dette regner vi med blir tatt til etterretning før neste års melding, og at dialogen om tiltak blir bedre.</p>
<p>Vi vurderer bevilgningene på 6 000 000,- over statsbudsjettet som et positivt signal, men imøteser en bedre dialog med kommunal- og moderniseringsdepartementet om tiltak i neste års meldingsarbeid. Tilbakemeldingene fra departementet var at det ikke lå an til å komme noen konkrete forslag til tiltak av meldingen. Følgelig er alle forslagene til tiltak i meldingen fremmet av Sametinget. Bevilgningene vil brukes til å følge opp de tiltak som ble foreslått i Stortingsmeldingen, men det også et behov for at regjeringen følger opp flere av tiltakene i meldingen. Blant annet vil et investeringsfond med en tydelig urfolksprofil forutsette oppfølging fra regjeringen. Regjeringen må også følge opp reindriftslovutvalget, da dette er utenfor Sametingets myndighet.</p>
<p type="title">Sametingsrådets innstilling</p>
<p>Sametinget har som mål å opprettholde og videreutvikle levende samiske lokalsamfunn. Dette forutsetter satsninger i nye næringer, men det forutsetter også at disse satsningene ikke går på bekostning av allerede eksisterende, kulturelt betydningsfulle næringer i samisk område. Nye arbeidsplasser må vurderes i et langsiktig perspektiv, hvor man må vurdere de langsiktige virkningene de har på næringsgrunnlaget i samisk område. Næringslivet må ta hensyn også til de økologiske, sosiale og kulturelle dimensjonene for å danne et godt og bærekraftig grunnlag for levende samiske lokalsamfunn. Sametinget vurderer bevilgningene på 6 millioner kroner over statsbudsjettet som et positivt signal, men imøteser en bedre dialog med kommunal- og moderniseringsdepartementet om tiltak i neste års meldingsarbeid og at også regjeringen prioriterer tiltak som de skal følge opp. Blant annet vil oppfølgingen av et investeringsfond med en tydelig urfolksprofil og oppfølgingen av Sametingets reindriftslovutvalgs konklusjoner forutsette oppfølging fra regjeringen for å kunne bli realisert. Sametinget verdsetter den positive utviklingen samarbeidet med Kommunal- og Moderniseringsdepartementet har fått i arbeidet med de årlige meldingene, og legger til grunn at dette samarbeidet vil styrke seg ytterligere i årene som kommer. Sametinget mener imidlertid fortsatt at den årlige meldingen bør legges frem for Stortinget i vårsesjonen. Sametinget oppfordrer derfor regjeringen til å legge til rette for at neste års melding blir behandlet i vårsesjonen.</p>
</body></document>
