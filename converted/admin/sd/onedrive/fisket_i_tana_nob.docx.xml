<document xml:lang="nob" id="no_id"><header><title/><genre code="admin"/><author><unknown/></author><wordcount>421</wordcount><conversion_status type="standard"/><availability><license type="standard"/></availability><multilingual/><origFileName>fisket i tana nob.docx</origFileName><parallel_text xml:lang="sme" location="fisket_i_tana_sme.docx"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p>Sametinget konstaterer at avtalen om fisket i Tanavassdraget, inngått i 2016, har ført til at det lokale forvaltningsorganet, Tanavassdragets fiskeforvaltning (TF), er satt helt på sidelinjen i forvaltningen. Finland er gjennom den nevnte avtalen også gitt sterk innflytelse over sjølaksefisket. Et godt eksempel på den finske innflytelsen er at norske myndigheter bøyde seg for finsk motstand mot å gjennomføre effektive tiltak i forbindelse med den store pukkellaksinvasjonen i år. Resultat, rundt 50 000 pukkellaks fikk fritt leide til hele Tanavassdraget. Den avgåtte regjeringen har også tiltatt seg <span type="quote" xml:lang="swe">«rett»</span> til å tildele sørfinske hytteeiere fiskerett på norsk side av grenselinjen, hvor de kan selge fiskekort og putte pengene i egen lomme. Dette er et direkte overgrep mot lokalbefolkningens felles fiskerett som er formalisert for flere hundre år siden. Det er umulig å tenke seg at man kunne gjort noe tilsvarende noen andre steder i landet. Når det gjelder fiskeressursene, har man avvist alle forsøk fra lokalt hold på å få inn også tradisjonell kunnskap som en del av forvaltnings grunnlaget. Dette til tross for at det er nedfelt i norsk lov. Det har fra lokalt hold blitt påpekt at man også bør se nærmere på hvilken virkning den enorme økningen i alle typer predatorer har på laksebestanden, men myndighetene har kun hatt et postulat. Det er ene og alene fisket som påvirker bestanden.I den forbindelse finner Sametinget det forunderlig at man fortsatt holder fast på dette, når vi vet at det tradisjonelle garnfisket både i sjø og elv er blitt regulert nesten helt bort gjennom mange tiår. Det kan ikke fortsette på denne måten, og vi er glade for at vi nå har fått en regjering som har som erklært målsetting å lytte til folk, og rette opp den skakkjørte forvaltningen som den forrige regjeringen har etterlatt seg. Vi har også lagt merke til at både AP og SP (sammen med SV og MDG) ved stortingsbehandlingen av Tanaavtalen i 2017, gikk imot inngåelse av den. Man så de åpenbare manglene ved avtalen, feilinformasjonen om de sørfinske hytteeiernes fiske og fraværet av lokal innflytelse. Det representative organet for laksefiskerne på norsk side av vassdraget Tanavassdragets fiskeforvaltning, har krevd at avtalen sies opp og at det gjennomføres en gransking av lakseforvaltningen over tid. Sametinget støtter synet om en helhetlig gransking av lakseforvaltningen i Sametingets sak 22/21 Diddi, luosjuolgi, goadjin ja duovvi - Sametingsmelding om laks. Forslag Sametinget ber Sametingsrådet forberede ny sak til behandling under dette plenum. Sametinget ber sametingsrådet ta et initiativ overfor myndighetene slik at Tanaavtalen med Finland sies opp før 1.1.2022.</p>
</body></document>
