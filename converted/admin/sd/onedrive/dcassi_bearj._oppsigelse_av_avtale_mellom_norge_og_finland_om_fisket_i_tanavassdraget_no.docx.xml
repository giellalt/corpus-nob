<document xml:lang="nob" id="no_id"><header><title/><genre code="admin"/><author><unknown/></author><wordcount>812</wordcount><conversion_status type="standard"/><availability><license type="standard"/></availability><multilingual/><origFileName>DČášši bearj. Oppsigelse av avtale mellom Norge og Finland om fisket i Tanavassdraget NO.docx</origFileName><parallel_text xml:lang="sme" location="dcassi_bearj._oppsigelse_av_avtale_mellom_norge_og_finland_om_fisket_i_tanavassdraget_sam.docx"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p>Sak &lt;Saksnr&gt;</p>
<p xml:lang="fkv">&lt;Tittel&gt;</p>
<p xml:lang="vep"><em type="italic">Arkivsaknr. </em></p>
<p xml:lang="vep">21/1880</p>
<p type="title">Oppsigelse av avtale mellom Norge og Finland om fisket i Tanavassdraget</p>
<p>Vedlegg</p>
<p>Forslag til avtale mellom Norge og Finland om fiske i Tanavassdraget</p>
<p xml:lang="nno">Diddi, luosjuolgi, goadjin ja duovvi - Sametingsmelding om laks</p>
<p>Sametingsrådets redegjørelse om laks</p>
<p xml:lang="nno">Diddi, luosjuolgi, goadjin ja duovvi - Sametingsmelding om laks</p>
<p type="title" xml:lang="nno">Saksframlegg</p>
<p>Avtalen mellom Norge og Finland om fisket i Tanavassdraget er fra 2016.</p>
<p>Både i elvene og fjordene har laksefiske betydning for samisk kultur. Laksefisket er en viktig bærer av samisk kultur og språk, og utgjør en viktig del av det materielle grunnlaget for samisk kultur.</p>
<p>Tanavassdraget står i en særstilling når det gjelder laksens betydning for samisk kultur. Vassdraget er den største lakseelva i landet der 70 % av nedslagsfeltet befinner seg på norsk side og 30 % på finsk side. Laksen i Tanavassdraget har i uminnelige tider utgjort det materielle grunnlaget for samisk kultur for kommunene både på norsk og finsk side.</p>
<p>Laksen er grunnlaget for samenes opprinnelige bosetning i området før både stater ble dannet og tilflyttere kom til. Forfedrene har levd av og med naturen og tanalaksen i århundrer, samtidig som den tradisjonelle kunnskap har blitt formidlet fra generasjon til generasjon. Det lokale samiske fisket har vært bærekraftig og aldri medført noen fare for laksebestanden.</p>
<p>Problemstillingen om overfiske av laks i Tanavassdraget kom da finske og norske myndigheter innførte en statlig forvaltning og over mange år mistet kontrollen der man lot tilreisende fiskere fiske til fortrengsel for lokale rettighetshavere.</p>
<p>Etter stengingen av fisket i Tana og den enorme invasjonen av pukkellaks er situasjonen enda mer kritisk for Tanalaksen og den samiske kulturen. Det er helt nødvendig å sikre både ressursen og den samiske kulturen, slik Norge er forpliktet til både etter Grunnloven og menneskerettighetene. Det første som må gjøres er å si opp den urettferdige og feilslåtte avtalen mellom Norge og Finland om fisket i Tanavassdraget.</p>
<p>Tanavassdragets fiskeforvaltning (TF) har ved brev til statsråd Espen Barth Eide i Klima- og miljødepartementet den 14. oktober i år fremsatt mistillit til statens forvaltning av pukkellaks i Tanavassdraget. Det er videre slått fast at det er nødvendig med gransking av lakseforvaltningen, og sikring av lokal forvaltning på norsk side av Tanavassdraget.</p>
<p>Den 15. november sendte TF saken til Stortingets energi- og miljøkomite. Etter TFs syn viser gjennomgangen at det er behov for at Stortinget gransker hvordan forvaltningen av fiskeressursene i Tanavassdraget foregår, og hvorvidt forvaltningen skjer i tråd med Stortingets intensjoner ved vedtagelsen av Tanaloven i 2014.</p>
<p>Sametinget har sendt brev til Klima og miljøministeren 07.12.21 med krav om at Tanaavtalen sies opp snarest.</p>
<p type="title">Vurdering</p>
<p>Sametinget ga ikke sin tilslutning til avtalen mellom Norge og Finland om fiske i Tanavassdraget med tilhørende reguleringer. Dette standpunktet har blitt fulgt opp i vår dialog med offentlige myndigheter, i forhold til Stortingets kontroll og konstitusjonskomite og i Sametingets plenum gjennom Sametingsrådets redegjørelse om Laks (SP 25/20) og Sametingets melding om Laks i juni 2021</p>
<p xml:lang="olo">(SP 7/21).</p>
<p>I Sametingets melding om laks er det slått fast at:</p>
<p>« <em type="italic">Sametinget mener fortsatt at avtalen med tilhørende reguleringer må sies opp og erstattes av en ny avtale som har den nødvendige lokale samiske legitimitet </em>.» </p>
<p>Hovedproblemet i Tanaavtalen med tilhørende reguleringer er at den mangler enhver form for lokal legitimitet og forankring. Det er en manglende proporsjonalitet i innskrenkningene i fisket. Byrdefordelingen mellom lokale rettighetshavere og tilreisende fiskere er urimelig og hensyntar ikke eksisterende rettigheter og innebærer en prioritering av ikkerettighetshavere på bekostning av rettighetshavere. Tilreisende fiskere, som ikke har noen rettigheter rammes mildere enn alle andre. I tillegg har finske hytteeiere fått utvidete rettigheter.</p>
<p>Stengningen av fisket i inneværende fiskesesong og myndighetenes manglende handlekraft overfor den varslede invasjonen av pukkellaks i Tanavassdraget har forverret situasjonen ytterligere for de lokale rettighetshaverne.</p>
<p>Sametinget ønsker fortsatt å sette hovedfokus på veien videre og muligheten til å finne gode omforente løsninger. Dette må, som Sametinget understreket allerede under den første plenumsbehandlingen av Tanaavtalen ta utgangspunkt i omforente lokale løsninger, der lokale rettighetshavere kommer frem til enighet både om en ny avtale og om nye fiskeregler samt en lokal forvaltning av fisket.</p>
<p type="title">Sametingsrådets innstilling</p>
<p>Sametinget viser til tidligere vedtak i sak SP 29/16 <em type="italic">Forslag til avtale mellom Norge og Finland om fiske i Tanavassdraget </em>, SP 25/20 <em type="italic">Sametingsrådets redegjørelse om laks </em>og SP 7/21 <em type="italic">Diddi, luosjuolgi, goadjin ja duovvi - Sametingsmelding om laks. </em>I sametingsmeldingen står det følgende: </p>
<p>« <em type="italic">Sametinget mener fortsatt at avtalen med tilhørende reguleringer må sies opp og erstattes av en ny avtale som har den nødvendige lokale samiske legitimitet </em>.» </p>
<p>Sametinget gjentar anmodningen og ber klima- og miljøministeren om å starte prosessen med å si opp avtalen med Finland om fisket i Tanavassdraget så snart som mulig.</p>
<p>Sametinget støtter kravet fra Tanavassdragets Fiskeforvaltning (TF) om en uavhengig forvaltningsrevisjon av statlige myndigheters forvaltning av laksen i Tanavassdraget, og hvorvidt forvaltningen skjer i tråd med Stortingets intensjoner ved vedtagelsen av Tanaloven i 2014, herunder også hvordan pukkellaksinvasjonen blir håndtert.</p>
</body></document>
