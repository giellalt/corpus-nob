<document xml:lang="nob" id="no_id"><header><title/><genre code="admin"/><author><unknown/></author><wordcount>282</wordcount><conversion_status type="standard"/><availability><license type="standard"/></availability><multilingual/><origFileName>PRM_-Lanserer_språkutviklingsprosjekt_for_samiske_barn nob.docx</origFileName><parallel_text xml:lang="sme" location="prm_-lanserer_sprakutviklingsprosjekt_for_samiske_barn_sme.docx"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p><em type="italic">Sametingsrådet lanserer prosjektet Les for meg / Lågå munji / Loga munnje / Lohkh munnjien i Bodø på Stormen bibliotek den 27. oktober under Samisk språkuke. Prosjektet skal oppmuntre voksne til å lese høyt, synge, rime, joike og prate med barn. </em></p>
<p>Sametingsrådet inviterer foreldre og alle andre som møter samiske barn i hverdagen til å følge seminaret digitalt eller på Stormen bibliotek. Programmet er publisert på Sametingets nettside og Facebook side. Ansatte på helsestasjoner og bibliotek er spesielt invitert til å delta på seminaret og tiltaket.</p>
<p>Målet med tiltaket Les for meg! er å styrke samisk språk, øke interesse for samiskspråklig litteratur, og legge til rette for leselyst. Tidlig språkstimulering er viktig for at barnet senere skal bli en god leser, glad i bøker og få et stort ordforråd. Å lese høyt for barnet gjør med andre ord barnet bedre rustet for livet. I samarbeid med helsestasjoner og bibliotek vil det bli delt ut gratis bøker og informasjonsmateriell om språkutvikling til små barn og deres foreldre.</p>
<p>– Forskning viser at lesing i hjemmet er avgjørende for barnas språkutvikling og leseferdigheter. Ved å sitte med en voksen som leser i bøker, blir barna kjent med hva bokstaver og ord er, og vil ha lettere for å lese selv. Dette vil på sikt kunne føre til økt bruk av samisk språk og en interesse for samisk litteratur i senere alder, sier sametingsråd Henrik Olsen (NSR).</p>
<p xml:lang="nno">Les mer om prosjektet på sametingets nettside: sametinget.no/lesformeg</p>
<p><em type="italic">Bokgave på helsestasjon ved helsekontroll med babyen (bilde av bokveske + Riebijtjivgga-bok og -hefte)</em></p>
<p xml:lang="nno"><em type="italic">Bokgave på ditt lokale folkebibliotek (bilde av de 2 gavebøkene for 2- og 4-åringen)</em></p>
<p><em type="italic">For spørsmål eller intervju, kontakt sametingsråd Henrik Olsen (NSR), 907 75 219, henrik.olsen@samediggi.no </em></p>
</body></document>
