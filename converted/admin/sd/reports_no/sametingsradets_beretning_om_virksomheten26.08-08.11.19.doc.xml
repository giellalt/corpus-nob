<document xml:lang="nob" id="no_id">
  <header>
    <title> 
Untitled
</title>
    <genre code="admin"/>
    <author>
      <unknown/>
    </author>
    <wordcount>14765</wordcount>
    <conversion_status type="standard"/>
    <availability>
      <license type="standard"/>
    </availability>
    <parallel_text xml:lang="sme" location="sametingsradets_beretning_om_virksomheten26.08-08.11.19.doc"/>
    <metadata>
      <uncomplete/>
    </metadata>
    <version>XSLtemplate $Revision: 180635 $; file-specific xsl  Revision; common.xsl  $Revision: 154948 $; </version>
  </header>
  <body>
    <p>Originalspråk:</p>
    <p>/ <em type="bold">Sametingsrådets beretning om virksomheten </em></p>
    <list/>
    <p>
      <em type="bold">Arkivsaknr. </em>
    </p>
    <p>19/4407 </p>
    <p>Mielddus/Vedlegg</p>
    <list>
      <p type="listitem">Saksfremstilling</p>
    </list>
    <p type="listitem">1	Innledning</p>
    <p>Denne beretningen omhandler perioden fra 26.08.19 til 08.11.19 og er knyttet opp til Sametingets budsjett for 2019.</p>
    <p>Sametingsrådet har i denne perioden avholdt 1 fysisk rådsmøte og flere telefonmøter og har behandlet 93 saker.</p>
    <p>Som det framgår av oversikten på www.sametinget.no/kalender har rådet i tillegg deltatt på flere møter og representasjoner. </p>
    <p type="listitem">2	Språk</p>
    <list>
      <p type="listitem">Samfunnsmål:</p>
    </list>
    <p>Samisk og norsk er likeverdige språk.</p>
    <p>Bruk av samiske språk</p>
    <list>
      <p type="listitem">Mål for innsatsområdet:</p>
    </list>
    <p>Innbyggerne i forvaltningsområdet for samisk språk kan aktivt bruke samisk i kommunikasjon med offentlige instanser.</p>
    <p>
      <em type="bold">Møte med fellesnemda for nye Narvik </em>
    </p>
    <p>Sametingspresident Aili Keskitalo deltok på møte med fellesnemnda for nye Narvik, 2. oktober i Narvik. Kommunal- og moderniseringsdepartementet var også representert. På initiativ fra Sametinget var sametingspresidenten invitert for å fortelle om forvaltningsområdet for samiske språk, og hvilke muligheter som ligger i tospråklighetsmidlene til Sametinget.</p>
    <p>Sametingspresidenten tok opp dilemmaet som nye Narvik uforskyldt nå står i, at samiske språkbrukere fra gamle Tysfjord kommune fra og med 1. januar kommer til å miste sine rettigheter ved opprettelsen av nye Narvik kommune. Sametingspresidenten gjorde også fellesnemda oppmerksom på at det vil være en svært uheldig situasjon om samer innenfor samme kommune skulle ende opp med å ha ulike språklige rettigheter.</p>
    <p>
      <em type="bold">10-års jubileum </em>
    </p>
    <p>Sametingsrådet deltok på 10-års jubileum for Ástávuona giellagoahtie og Lavangen kommune som språkforvaltningskommune 6. november. I sin hilsningstale fokuserte sametingsrådet på hvilke muligheter som ligger i tospråklighetsmidlene, samt inviterte til dialog om de nye kommunekategoriene.</p>
    <p>
      <em type="bold">Tjaktjen Tjåanghkoe 2019 </em>
    </p>
    <p>19.- 21. september deltok sametingsrådet på fagseminaret og ungdomskonferansen under den sørsamiske høstfestivalen Tjaktjen Tjåanghkoe i Snåsa. Festivalen arrangeres hvert andre år med fokus på sørsamisk språk og kultur. Årets fagseminar med tittelen <span type="quote">«Gïele lea faamoe - Power of language»</span> hadde spesielt fokus på urfolksspråk og arbeidet som gjøres for å ta tilbake språket.</p>
    <p>
      <em type="bold">Oversetting </em>
    </p>
    <p>Høstens 2019 plenum var første plenum der alle sakspapirene var på samisk. Dette er første steg i oppfølgingen av plenumsvedtaket 020/16. Denne gangen var alle sakspapirene på nordsamisk på grunn av mangel på kapasitet i oversettingsarbeid i lule- og sørsamisk.</p>
    <p>
      <em type="bold">Språkseminar i Inari </em>
    </p>
    <p>9. og 10. oktober arrangerte Sametingene og Sámi Giellagáldu språkseminar i Inari. Seminaret var ment spesielt for oversettere, tolker og andre språkarbeidere. Programmet inneholdt både foredrag og paneldiskusjoner. Foredragene var på ulike samiske språk og omfattet ulike språkfaglige temaer. Alle sametingene hadde politiske representanter tilstede som holdt taler. Sametingspresident Aili Keskitalo deltok på vegne av Sametinget i Norge.</p>
    <p>
      <em type="bold">Stedsnavntjenesten </em>
    </p>
    <p>Stedsnavntjenesten har sendt foreløpige tilrådninger i Ibestad kommune og endelige tilrådninger i Beiarn kommune, Tana kommune og Kåfjord kommune. Stedsnavntjenesten har også tatt kontakt med Kulturdepartementet og foreslått at man i tillegg til nord-, lule-, sør- og skoltesamisk også innlemmer pite- og umesamisk i stedsnavnlovens forskrift. I samme brev har stedsnavntjenesten også kommet med råd om hvilke språk som bør brukes i hvilke områder.</p>
    <p>
      <em type="bold">Organisering av Sámi Giellagáldu </em>
    </p>
    <p>Målet for sametingsrådet er å etablere Sámi Giellagáldu som et permanent nordisk samiskspråklig normeringsorgan i 2020, slik at nytt organ kan være i drift på nyåret 2021. Sámi Giellagáldu har til nå blitt driftet og finansiert som prosjekt av sametingene. Denne organiseringsmodellen har sine utfordringer, i forhold til blant annet finansiering, arbeidsgiveransvar og ledelse. De ansatte på Sámi Giellagáldu arbeider nå formelt under sametingene i tre land. Det er de tre sametingene som har arbeidsgiveransvar og styringsrett som arbeidsgivere, men Sámi Giellagáldu har bestemmelsesrett i forhold til innholdet i arbeidsoppgavene og gjennomføring av disse.</p>
    <p>Sametinget har i lengre tid arbeidet med Sametingene i Finland og Sverige for å finne en organisasjonsmodell for Sámi Giellagáldu, som har en felles ledelse samtidig son organet har ansatte og drives fra alle disse landene. I den forbindelse har sametingsrådet fulgt opp Sametingets plenumsvedtak i sak 027/19, hvor Sametinget ga fullmakt å vedta organiseringsmodell for Sámi Giellagáldu til Samisk parlamentarisk råd (SPR) på neste plenum.</p>
    <p>Sametingsrådet fremmet sak i samarbeid med Sametingene i Finland og Sverige om organiseringen overfor plenum i SPR, som ble avholdt 19. september i Haparanda, Sverige. Grunnlaget for saken var utredningen og vurderinger fra arbeidsgruppa fra Nordisk embetsmannsorgan for samiske spørsmål (Nordiskt ämbetsmannaorgan för samiska frågor - NÂS) om mulige organiseringsmodeller for Sámi Giellagáldu. Sluttrapporten fra NÄS-arbeidsgruppe ble ferdig i mai i år. SPR kom fram til på møtet i september at modellen hvor det norske Sametinget fungerer som vertskap, kan sikre effektiv drift best, og valgte derfor denne modellen som fremtidig organiseringsmodell. </p>
    <p>SPRs plenum vedtok å fortsette med ny organisering av nordisk språksamarbeid og ba Sametinget i Norge om å fungere som vertskap slik at Sámi Giellagáldu blir etablert som et permanent organ tilsluttet det norske Sametinget. SPRs plenum oppfordret også sametingene om å følge opp dette vedtaket og sette i gang nødvendige tiltak, slik at Sámi Giellagáldu kan etableres som et permanent normeringsorgan i løpet av 2020. Sametinget har fulgt opp vedtaket i SPR og har satt i gang en intern arbeidsgruppe som har til oppgave å arbeide videre med organiseringen. Samtidig fortsetter samarbeidet med sametingene i Finland og Sverige. </p>
    <p>
      <em type="bold">Normering </em>
      <em type="bold">av nytt terminologi </em>
    </p>
    <p>Hovedoppgaven til Sámi Giellagáldu er normering av nytt terminologi og normering av skriftspråket. Den nordsamiske språkseksjonen har hatt ett møte i perioden, hvor tre terminologilister ble gjennomgått og totalt 42 nye termer ble vedtatt. Den lulesamiske språkseksjonen har hatt ett møte, hvor det ble normert 42 nye termer. Sørsamisk språkseksjon har hatt ett møte i perioden, hvor 102 nye termer ble normert. </p>
    <p>
      <em type="bold">Råd om bruk av samisk språk </em>
    </p>
    <p>Sámi Giellagáldu driver med rådgivning på bruken av samiske språk, og har besvart over 100 spørsmål i denne perioden. Sámi Giellagáldu har også drevet med informasjonsvirksomhet om sitt virke, og hatt forelesning for Samisk videregående skole.</p>
    <p>Sámi Giellagáldu har i november også hatt møte med juridisk fakultet ved UIT Norges arktiske universitet og Indre-Finnmark tingrett, som har besluttet å sette i gang et terminologiprosjekt i forbindelse med oversetting av noen lover til nordsamisk. Sámi Giellagáldu informerte om hva som hittil er samlet inn av juridiske termlister og hva som er blitt gjort med disse, samt hvilke andre juridiske termlister som finnes i Sametingets arkivsystem. Sámi Giellagáldu fremla også forventninger til et slikt termprosjekt, hvordan normeringsprosessen gjennomføres og om hvor og hvordan nye termer blir offentliggjort.</p>
    <p>Tospråklighetstilskudd til kommuner - direkte tilskudd</p>
    <p>Tospråklighetstilskudd til fylkeskommuner - direkte tilskudd</p>
    <p>Kommunene og fylkeskommunene har sendt inn rapporter, regnskap og utbetalingsanmodninger til Sametinget. De fleste kommunene har fått andre del av tospråklighetsmidlene utbetalt. Kommunene og fylkeskommunene har gjennomført mesteparten av tiltakene som var planlagt.</p>
    <p>Utvikling av samiske språk</p>
    <list>
      <p type="listitem">Mål for innsatsområdet:</p>
    </list>
    <p>Befolkningen har mulighet til å lære seg samisk og fremme språket.</p>
    <p>
      <em type="bold">Giellachat </em>
    </p>
    <p>Høsten 2019 iverksatte Sametinget tiltaket <em type="italic">Giellachat </em>, som skal fungere som en hurtig språkhjelpstjeneste for politikere under plenum. Tilbudet finnes på Facebook under navnet «Giellachat Sámedikki áirasiidda”. Giellachat ble prøvd ut for første gang under plenum høsten 2019. Tilbudet var på nord- og sørsamisk. På grunn av mangel på ressurser hadde ikke administrasjonen mulighet å tilby dette på lulesamisk. Giellachat fungerte bra og det var til sammen 12 politikere som tok i bruk tilbudet. </p>
    <p>
      <em type="bold">Offentlig navn på Oslo/Oslo kommune </em>
    </p>
    <p>Oslo kommune sendte i september en forespørsel til Sametingets stedsnavntjeneste der de ba om hjelp til å finne fram til de offisielle navnene på Oslo/Oslo kommune, etter anmodning fra Sametinget under det årlige møtet mellom Oslo kommune og Sametinget. Sametinget sendte svar til Oslo kommune om at byen Oslo, ifølge Sametingets stedsnavnskonsulenter ikke har et eget tradisjonelt navn på noen av de samiske språkene. Byen Oslo har et offisielt norsk navn, og stedsnavnlovens forskrift § 6 sier at i slike tilfeller skal stedsnavnet brukes uten oversetting eller tilpasning. Selv om byen Oslo ikke har samisk navn, kan kommunen Oslo vedta offentlig samisk navn. Oslo kommune står fritt til å velge hvilket av de samiske språkene man ønsker å vedta kommunenavn på, eller velge alle de tre språkene. Sametingets stedsnavntjeneste ga følgende tilrådning til samiske navn på Oslo kommune: Sørsamisk <em type="italic">Oslon tjïelte, </em>lulesamisk <em type="italic">Oslo suohkan </em>og nordsamisk <em type="italic">Oslo suohkan/gielda. </em>Siden skoltesamisk er kommet inn i forskrift til stadnamnlova, bør man også gi tilrådning om navn på skoltesamisk. </p>
    <p>
      <em type="bold">Offentlig samisk navn på Norge </em>
    </p>
    <p>Regjeringen har besluttet å utrede offisielle samiske navn og kvensk navn på Norge, og gi retningslinjer for offisiell bruk av navnene. Sametinget har gitt tilrådning til Kommunal- og moderniseringsdepartementet (KMD) om bruk av offentlige samiske navn på Norge. Sametinget har hatt innspillsmøte med KMD i slutten av august. Saken skal ut på offentlig høring. Sametinget skal uttale seg om høringsnotatet før den legges ut på offentlig høring. Sametinget tar del i det videre arbeidet og har dialog med KMD.</p>
    <p>
      <em type="bold">Samrådningsmøte for stedsnavntjenesten og Kartverket </em>
    </p>
    <p>Sametingets stedsnavntjeneste deltok på det årlige samrådningsmøtet med Kartverket og den norske stedsnavntjenesten i Hønefoss 30.- 31. oktober. Forskjellige utfordringer og erfaringer i stedsnavnarbeidet ble diskutert, og erfaringer med den reviderte stadnamnlova ble presentert. Sametingets stedsnavntjeneste hadde et innlegg om status for samiske stedsnavn.</p>
    <p>Samiske språksentre - direkte tilskudd</p>
    <p>Språksentrene har nå rapportert for fjoråret og sendt inn aktivitetsplaner 2020-2022 til Sametinget. </p>
    <p>Samiske språksentre har vært med på idédugnad og gjennomført aktiviteter under Samisk språkuke. De har hatt mulighet til å søke om ekstra aktivitetstilskudd til aktiviteter.</p>
    <p>Språkprosjekter - søkerbasert tilskudd</p>
    <p>Sametingsrådet har til nå behandlet 61 språkprosjektsøknader og bevilget tilskudd til 46 prosjekter. I dette tallet inngår tre språksentre som er under etablering og har fått støtte dette året. Én søknad er ennå ikke behandlet.</p>
    <p>Innvilgede tilskudd fordeler seg slik i forhold til prioriteringene:</p>
    <p>Språkapplikasjoner og spill for barn og unge på samisk: 11 tilskudd Samiskkurs for voksne: 5 tilskudd</p>
    <p>Språktiltak i forbindelse med språkuka og markering av det internasjonale året for urfolksspråk 2019: 14 tilskudd.</p>
    <p>Ellers er det gitt ett eller noen få tilskudd til prosjekter under de andre prioriteringene.</p>
    <p>Samisk hus i Oslo og Kvænangen kommune har fått 3-årig tilskudd til språkutviklingstiltak for språksentre som er i etableringsfasen. Bodø kommune har fått tilskudd for andre året.</p>
    <p>Språkstipend høyere utdanning - søkerbasert tilskudd</p>
    <p>Søknadsfristen ble forlenget fra 1. til 15. oktober og til høstsemesteret er et kommet inn 14 stipendsøknader, 7 lulesamiske, 6 sørsamiske og én fra markasamisk område.</p>
    <p>Oppfølging av <span type="quote">"Hjertespråket"</span></p>
    <list>
      <p type="listitem">Mål for innsatsområdet</p>
    </list>
    <p>Sikre og utvikle de samiske språkenes fremtid</p>
    <p>Giellalokten - prosjekt</p>
    <p>
      <em type="bold">Samisk språkuke </em>
    </p>
    <p>Sametinget er i gang med oppfølging av tiltakene i <em type="italic">Gïelelutnjeme - Giellalåpptim - Giellalokten - Sametingets strategier for samiske språk </em>, og et av tiltakene var samisk språkuke, som ble arrangert uke 43. Målet var å synliggjøre de samiske språkene i samfunnet. </p>
    <p>Sametinget sendte en rekke oppfordringer til ulike private og offentlige aktører og institusjoner, hvor de ble oppfordret til å bidra. Noen aktører var svært positive og ønsket tilbakemeldinger på hvordan de kunne bidra. Andre aktører ga tilbakemeldinger om at det var utfordrende og omfattende å endre design, skilt eller nettsider.</p>
    <p>Samisk språkuke skapte et stort engasjement over hele landet, og en rekke aktører bidro til å synliggjøre samiske språk i samfunnet. Noen aktører hadde lagt lanseringer til språkuka. Lesemester AS lanserte Samisk digital lesetjeneste for elever i grunnskolen på Kampen skole i Oslo, FN-sambandet lanserte FNs bærekraftmål på samisk i Tromsø og Skatteetaten lanserte mulighet for å registrere samisk språk i folkeregisteret. Sametingspresident Aili Keskitalo og sametingsrådet deltok på disse lanseringene.</p>
    <p>Arrangementene under språkuka viste at ulike aktører deltok på forskjellige måter under språkuka. Det var også veldig positivt at ulike lokale medier belyste ulike arrangementer. Også nasjonale medier hadde innslag fra språkuka. Flere institusjoner og aktører bidro til menyer på samisk, tekster og skilting på de samiske språkene og artige konkurranser på sosiale medier. De samiske språksentrene rundt om i landet bidro sterkt til at de samiske språkene var synlige under hele uka, og samtlige språksentre hadde en rekke arrangementer og aktiviteter. De gjorde et uvurderlig arbeid i planlegging og tilrettelegging for de lokale arrangementene og aktivitetene.</p>
    <p>Tilbakemeldingene etter språkuka har vært svært positive, og flere fremmer ønske om at samisk språkuke arrangeres hvert år. Mange steder gis det tilbakemelding om at en slik uke har vært både nyttig og viktig. Språkuka bidro til å gi samisk språk et sterkere fokus, og flere steder opplevde man at språkuka skapte stort engasjement.</p>
    <p>
      <em type="bold">Skiltpakker </em>
    </p>
    <p>Sametinget utarbeidet skiltpakker til offentlige institusjoner og aktører. Sametinget ønsket med skiltpakkene å bidra til at samiske språk skulle synes på dørskilt både i museer, svømmehaller, barnehager, skoler, helseinstitusjoner, biblioteker og kommunehus. I samarbeid med NSR-U ble det laget en kampanje på sosiale medier, <span type="quote">«Vis hjertespråket»</span>. Sammen overrakte sametingsrådet og representanter fra NSR-U skiltpakker til rådhusene i Alta, Tromsø, Bodø og Trondheim, og samtidig oppfordret man andre til å skilte institusjoner lokalt. Skiltpakkene ble godt tatt imot, og det er stor etterspørsel etter skilt fra ulike institusjoner. Skiltpakkene var på både sør-, lule- og nordsamisk.</p>
    <p>
      <em type="bold">App </em>
      <em type="bold">- </em>
      <em type="bold">lanseringer </em>
    </p>
    <p>Sametinget har utarbeidet to applikasjoner. <span type="quote">«Saemesth!»</span> er en applikasjon av den populære lommeparløren for ungdom som ble laget i forbindelse med språkkampanjen <span type="quote">«Snakk samisk te`mæ»</span>, og er på sør-, lule- og nordsamisk. Det er en målsetting at hele applikasjonen skal få lydfiler, og Sametinget jobber med at den skal kunne lastes ned utenfor Norge også.</p>
    <p>Applikasjonen <span type="quote">«10/20 bágo»</span> er rettet mot alle landets barnehager og grunnskoler. Målsettingen er at alle barn i landets grunnskoler og barnehager skal lære seg noen ord på samisk. Applikasjonen er på sør-, lule- og nordsamisk, og består av både bilde- og lydfiler. I tilknytning til applikasjonen ble det utarbeidet plakater med de samme ordene, som ble distribuert til barnehager og grunnskoler rundt om i landet. Sametinget opplevde stor interesse for plakatene, og det kommer stadig bestillinger på disse.</p>
    <p>
      <em type="bold">Språkpris </em>
    </p>
    <p>Ett av tiltakene i <em type="italic">Gïelelutnjeme - Giellalåpptim - Giellalokten </em>er å utarbeide en egen språkløftepris rettet mot institusjoner og aktører som bidrar til synliggjøring av samiske språk lokalt og nasjonalt. Sametinget oppfordret folk til å sende inn forslag på aktører til å vinne språkløfteprisen, og det kom inn 24 forslag. </p>
    <p>Vinneren av språkløfteprisen er den samiske Snapchat-kontoen <span type="quote">«Snaepmie»</span>, ved initiativtaker Ánne Márjá Guttorm Graven. Vinneren har fremmet samiske språk som dagligspråk både muntlig og skriftlig til et stort publikum, og spesielt for unge, og har hjulpet mange til å våge å bruke samisk, også i offentlig sammenheng. Vinneren har følgere fra hele Sápmi og i alle aldre.</p>
    <p>Utdelingen av språkløfteprisen skjedde i forbindelse med Hans Majestet Kong Haralds besøk 24. oktober i Karasjok. Kongen besøkte først Karasjok grunnskole og fikk orientering om skolens arbeid med språkuka og deres elevarbeid. Kongen delte ut Språkløftets språkpris på et eget arrangement i idrettshallen Niitohárji.</p>
    <p>
      <em type="bold">Joikekonkurranse </em>
    </p>
    <p>Sametinget lanserte i samarbeid med NRK Sápmi en joikekonkurranse, hvor målet var å lage en egen joik til de samiske språkene, Språkløftets joik. Det kom inn 12 bidrag. Juryen besto av en fagjury bestående av personer fra ulike språkområder. Deres stemme telte 30 prosent og folkejuryens stemme telte 70 prosent. Avstemningen foregikk på internett. Vinneren var Jan Ole Hermanssen fra Masi. Det var stor oppslutning om stemmegivingen, og vinneren fikk tildelt prisen i Alta under et arrangement på AMFI storsenter under språkuka. Premien var på 20.000 kroner.</p>
    <p>
      <em type="bold">Folkemøte i Oslo </em>
    </p>
    <p>I forbindelse med språkuka arrangerte sametingsrådet et folkemøte i Samisk hus i Oslo 22. oktober. Tema for møtet var: Hvordan styrke og fremme bruk av samisk språk i et storbyperspektiv. Det var godt oppmøte og mange gode innspill, om blant annet språkopplæring for både barn og voksne, språkarenaer og viktigheten av å ha en samlingsplass som Samisk Hus er i Oslo.</p>
    <p>
      <em type="bold">Sametingets interne språktiltak under språkuka </em>
    </p>
    <p>I anledning Samisk språkuke, arrangerte Sametinget språktiltak internt i Sametinget. Alle kontorstedene skulle kartlegge hvor mye samisk blir brukt på kontorstedene. Kontorstedene skulle også samarbeide om å finne tiltak og utforme målsettinger for mer bruk av samisk, samt at samisk ses mer på kontorstedene. De skulle også lage strategier for hvordan de skal oppnå målsettingene. Alle kontorstedene skulle også oppnevne språkfaddere, som skal hjelpe til og veilede de som holder på å lære seg samisk. Språkavdelinga bestilte også plakater med hverdagslige ord og fraser på nord-, lule- og sørsamisk. Plakatene ble sendt til alle kontorsteder og alle ansatte ble oppfordret om å bruke disse. </p>
    <p>
      <em type="bold">Lovproposisjon - oppfølging av forslag til lovendringer i Hjertespråket </em>
    </p>
    <p>I følge Kommunal- og moderniseringsdepartementets (KMD) tidsplan i arbeidet med lovproposisjon med tilhørende meldingsdel, var det planlagt konsultasjoner med de ulike fagdepartement i september og oktober. Dessverre har ikke fagdepartementene utarbeidet forslag til konsultasjonsgrunnlag, og Sametinget ser at det blir ytterligere forsinkelser i arbeidet med lovproposisjonen. Sametinget har sendt flere henvendelser hvor man understreker en forventning om konsultasjoner med fagdepartementene snarest. Sametinget har utarbeidet forventninger til de ulike fagdepartementene når det gjelder oppfølgingen av Hjertespråket, i disse forventningene har vi også lagt ved de tiltak i <em type="italic">Gïelelutnjeme - Giellalåpptim - Giellalokten, </em>som Sametinget har en forventning om at de ulike departementene vil samarbeide med Sametinget om. </p>
    <p>Lovproposisjon med tilhørende meldingsdel skulle etter planen legges frem for Sametingets plenum i slutten av 2019. Tidsplan er revidert, og KMD melder at lovproposisjon skal sendes på høring før behandling i Stortinget. Dette innebærer at lovproposisjon vil bli sendt Sametingets plenum for behandling i juni 2020. Til tross for at tidsplanen er revidert, ser Sametinget at arbeidet igjen er bak skjema, og Sametinget er bekymret for at lovproposisjonen ikke vil bli lagt frem for Sametingets plenum før i 2021. </p>
    <p>
      <em type="bold">Ny helhetlig språklov </em>
    </p>
    <p>Kulturdepartementet er i gang med utarbeidelse av en ny helhetlig språklov. Lovproposisjon vil legges frem for Stortinget samtidig med en ny språkmelding. Utkast til språklov er nå sendt ut på høring. Høringsfrist er satt til 15. november 2019. I høringsutkastet slår loven fast statusen til samisk språk som urfolksspråk. Det er forventet konsultasjoner om ny språklov etter at høringsrunden er avsluttet.</p>
    <p>
      <em type="bold">Nytt samisk språkområde </em>
    </p>
    <p>Visjona AS har sendt inn rapport hvor de utreder en ny tilskuddsmodell som er tilpasset det nye språkområdet (Sametingets plenumssak 053/18 Samisk språkområde), og Sametinget har gitt sluttkommentarer til rapporten. Sametinget og Kommunal- og moderniseringsdepartementet har enda konsultasjoner om forslagene i NOU 2016:18 Hjertespråket.</p>
    <p>
      <em type="bold">Rettigheter til samisk språkteknologi </em>
    </p>
    <p>Sametinget og UiT Norges arktiske universitet har formet en eierskapsavtale, som er knyttet til samisk språkteknologi. Avtalen skal regulere opphavsrett, eierskap og lisens for arbeidet knyttet til samisk språkteknologi på UiT. Avtalen er nå klar til signering. </p>
    <p>
      <em type="bold">Modernisering av Folkeregisteret - Registrering av samiske språk </em>
    </p>
    <p>Skatteetaten er i gang med å modernisere Folkeregisteret som følge av ny folkeregisterlov. Dette medfører en helhetlig modernisering av Folkeregisteret. Moderniseringen pågår jevnt til det nye Folkeregisteret er klart i 2020. Sametinget har siden 2016 konsultert med Finansdepartementet om muligheten til å kunne registrere bruk av samiske språk i Folkeregisteret, da det ikke finnes noe offentlig og ellers fullverdig statistikk over bruk av samiske språk. I forbindelse med samisk språkuke ble muligheten for å registrere bruk av samiske språk offentliggjort på Samisk hus i Oslo, der skattedirektør Hans Christian Holte var med. Nå er det mulig å frivillig registrere bruk av sør-, lule- og nordsamisk i Folkeregisteret. Muligheten til å bruke samiske bokstaver er også en del av moderniseringsarbeidet, da det gamle Folkeregisteret ikke støtter disse.</p>
    <p type="listitem">3	Kunnskap</p>
    <list>
      <p type="listitem">Samfunnsmål:</p>
    </list>
    <p>Det samiske samfunnet har kunnskap, kompetanse og ferdigheter for å sikre og utvikle sitt språk, sin kultur og sitt samfunnsliv.</p>
    <p>Innholdet i samisk barnehagetilbud</p>
    <list>
      <p type="listitem">Mål for innsatsområdet:</p>
    </list>
    <p>Samiske barn har et kvalitativt godt barnehagetilbud som bygger på samiske verdier, samisk kultur og tradisjonell kunnskap.</p>
    <p>
      <em type="bold">Åpning av ny samisk barnehage i Alta </em>
    </p>
    <p>Sametingsrådet deltok 3. oktober på åpningen av Alta kommunes nye samiske barnehage, Guovddáš mánáidgárdi. Tidligere i år ble det inngått en samarbeidsavtale mellom Alta kommune og Sametinget. Etablering av ny kommunal samisk barnehage er et resultat av samarbeidsavtalen. </p>
    <p>
      <em type="bold">Samarbeidsmøte </em>
    </p>
    <p>Sametinget og Kunnskapsdepartementet hadde samarbeidsmøte 4. september i Oslo. Sametinget hadde blant annet informasjon om sametingsrådets melding om samisk barnehagetilbud.</p>
    <p>
      <em type="bold">Sametingets handlingsplan for samiske barnehager </em>
    </p>
    <p>I denne perioden har sametingsrådet revidert Sametingets handlingsplan for samiske barnehager. Handlingsplanen er en oppfølging av Sametingets melding om barnehagetilbud, som ble vedtatt under plenumsmøtet i juni. Handlingsplanen har 10 tiltak på følgende satsingsområder; samisktalende barn i dagens samfunn, tradisjonell kunnskap i nyere tid, og kunnskap og kompetanse ligger til grunn for fremtidens barnehage. Denne handlingsplanen ble vedtatt under plenumsmøtet i september.</p>
    <p>Tilskudd til samiske barnehager og barnehager med samisk avdeling - søkerbasert tilskudd</p>
    <p>Mål for tilskuddsordningen - Samiske barnehager og avdelinger:</p>
    <p>Samiske barnehager og samiske avdelinger i norske barnehager har tilbud som bygger på samisk språk og kultur.</p>
    <p>Sametinget har i denne perioden behandlet resterende tre søknader fra forrige periode, og har avsluttet saksbehandling av denne ordningen. Det er fordelt over 7,2 mill. til 31 barnehager.</p>
    <p>Sámi mánát ođđa searvelanjain - prosjekt</p>
    <p>En stor del av informasjonsarbeidet om prosjektet Sámi mánát ođđa searvelanjain (SáMOS) er nå gjennomført og Sametinget har samlet informasjon og forskning. Nå har prosjektet igangsatt utviklingsarbeid, som å forme samiske arbeidsmetoder og forsøk for å avklare hva samisk barnehagepedagogikk er og hvordan det skal implementeres. Samme gjelder også hvordan sterke språkmodeller kan brukes, utvikling av opplæringsmodeller og utvikling av kompetanse sammen med Sámi allaskuvla/Samisk høgskole. I forbindelse med planleggingen utarbeides det også pedagogiske læremidler.</p>
    <p>
      <em type="bold">Pilotbarnehagekonseptet </em>
    </p>
    <p>Til grunn for arbeidet videre er pilotbarnehageordningen. I august ble det annonsert at samiske barnehager har mulighet til å søke om å bli pilotbarnehage. Det har kommet ni søkere, og arbeidet med valg av pilotbarnehager er igangsatt.</p>
    <p>
      <em type="bold">Undersøkelse av opplæringsbehov og utviklingsprosessen i samiske barnehager </em>
    </p>
    <p>Når det er manglende informasjon hvilke behov samiske barnehager selv ser vedrørende kompetansen, så har SáMOS sammen med Sámi allaskuvla/Samisk høgskole og Sámi lohkanguovddáš/Senter for samisk i opplæringen igangsatt et undersøkelsesarbeid for å få mer informasjon. Det ble avholdt planleggingsmøte mellom Sametinget, Sámi allaskuvla/Samisk høgskole og Sámi lohkanguovddáš/Senter for samisk i opplæringa 16. oktober, hvor det ble vedtatt å nedsette en arbeidsgruppe for å utarbeide spørreskjema, som skal sendes til samiske barnehager i januar 2020. Til dette knyttes det også en utviklingsprosess for samiske barnehager som igangsettes neste år.</p>
    <p>
      <em type="bold">Árran-samtaler </em>
    </p>
    <p>15. oktober ble det avholdt en Árran-samtale i Kautokeino. Dette var den siste i denne samtaleserien, hvor forskere har forelest om tradisjonell kunnskap og dagens utvikling, som kan brukes i barns oppfostring. Árran-samtalene er tidligere gjennomført i Røros, Tysfjord og Nesseby.</p>
    <p>
      <em type="bold">Møter og samlinger </em>
    </p>
    <p>På samarbeidsmøtet med Kunnskapsdepartementet om opplæringssaker 3. september var det orientering om SáMOS-prosjektet. Slik orientering blir gitt under hvert samarbeidsmøte.</p>
    <p>18. oktober og 1. november ble det gjennomført veiledninger og utviklingstreff med barnehager i Tromsø og Oslo. Innholdet i disse treffene var blant annet samiske verdier.</p>
    <p>6.- 7. november var prosjektet med i feiringen av 10-års jubileum for Ástávuona giellagoahtie og Lavangen kommune som språkforvaltningskommune. På seminaret ble SáMOS-prosjektet og fremgangen i det presentert.</p>
    <p>
      <em type="bold">Internasjonal opplæringkonferanse </em>
    </p>
    <p>SáMOS og Sámi allaskuvla/Samisk høgskole planlegger gjennom en felles arbeidsgruppe internasjonal opplæringskonferanse i Kautokeino 25.- 27. mai 2020. Hovedtemaet blir urfolkenes pedagogiske filosofi i barnehagen, skolen og i høyere utdanning.</p>
    <p>
      <em type="bold">Interreg SáMOS </em>
    </p>
    <p>På finsk og svensk side av Sápmi har man nå søkt om Interreg prosjektmidler for å kunne delta i SáMOS-prosjektet. Hvis de får finansiering, så kan man forvente at et felles prosjektarbeid over riksgrensene kommer i gang i løpet av vårvinteren 2020.</p>
    <p>Tilskudd til samisk språkopplæring - søkerbasert tilskudd</p>
    <p>Mål for tilskuddordningen - samisk språkopplæring:</p>
    <p>Barnehager gir tilbud om samisk språkopplæring.</p>
    <p>Søknadsfrist for denne ordningen var åpen frem til 1. september, men ble forlenget til 27. september. Sametinget har i denne perioden behandlet 26 søknader, og det er tildelt til sammen over kr 1,9 mill. kroner.</p>
    <p>Tilskudd til prosjekter og utviklingsarbeid - søkerbasert tilskudd</p>
    <p>Mål for tilskuddsordningen - Prosjekter og utviklingsarbeid:</p>
    <p>Høy kvalitet på samisk språk og kulturarbeidet i barnehagene.</p>
    <p>Søknadsfrist for denne ordningen var åpen frem til 1. oktober, men ble forlenget til 1. november. Det er kommet inn ca. 25 søknader, med en søknadssum på tilsammen på kr 4,4 millioner. 10 søknader er ferdigbehandlet.</p>
    <p>Kompetanseheving i barnehage</p>
    <list>
      <p type="listitem">Mål for innsatsområdet:</p>
    </list>
    <p>Barnehageansatte er samiskspråklige, og innehar samisk kulturkompetanse.</p>
    <p>
      <em type="bold">Implementering av samisk innhold i rammeplan for barnehager </em>
    </p>
    <p>Sametinget er med i arbeidsgruppa for implementeringen av samisk innhold i rammeplanen, hvor samarbeidspartnere er Utdanningsdirektoratet, Fylkesmannen i Troms og Finnmark, Fylkesmannen i Nordland, Fylkesmannen i Trøndelag og Fylkesmannen i Oslo og Viken. Denne arbeidsgruppa hadde møte 19.- 20. september, hvor det var fokus på blant annet fremgang i implementeringsarbeidet og samiske barns rettigheter.</p>
    <p>Samarbeidspartnerne Fylkesmannen i Troms og Finnmark gjennomførte en barnehagekonferanse 7.-8. oktober i Alta for samiske barnehager og barnehager som har samiske avdelinger. Sametinget deltok.</p>
    <p>Pedagogisk materiell</p>
    <list>
      <p type="listitem">Mål for innsatsområdet:</p>
    </list>
    <p>Samiske barn har samiske bøker og leker i barnehagene.</p>
    <p>
      <em type="bold">Læremiddelsentralen </em>
    </p>
    <p>Sametingets læremiddelsentral låner ut pedagogisk materiell og læremidler til studenter på ulike høgskoler, grunnskoler, videregående skoler og barnehager. Det har vært mest etterspørsel etter lettleste bøker for elever på grunn- og videregående skoler som har samisk som andrespråk, med temaer for ungdom.</p>
    <p>Læremiddelsentralen har fire kofferter med samiske gjenstander. Det er flere kofferter under utvikling, da med gjenstander og kofter fra Alta, Tana og Nesseby. Etterspørselen er stor. I denne perioden har koffertene vært ute i 11 barnehager, samt noen oppvekstsentre.</p>
    <p>Samisk innhold i skolen</p>
    <list>
      <p type="listitem">Mål for innsatsområdet:</p>
    </list>
    <p>Samiske elever har kvalitetsmessig god opplæring i og på samisk.</p>
    <p>
      <em type="bold">Stortingsmelding <span type="quote">«Tidlig innsats og inkluderende fellesskap»</span> </em>
    </p>
    <p>I november ble stortingsmeldingen <em type="italic">Tett på - Tidlig innsats og inkluderende fellesskap i barnehage, skole og SFO </em>lagt frem. Målet er å utvikle barnehager og skoler som skal gi alle barn og elever et godt tilpasset og inkluderende pedagogisk tilbud. Sametinget har hatt konsultasjon med Kunnskapsdepartementet, hvor Sametinget bidro til at stortingsmeldingen inneholder tekst om situasjonen for samiske barn i barnehage og skole. I tillegg ble partene blant annet enige om at det skal stå i meldingen at Sámi earenoamášpedagogalaš doarjja (SEAD)/Samisk spesialpedagogisk støtte skal bestå, og at SEAD fortsatt skal være en landsdekkende tjeneste innenfor Statped, men at organiseringen av SEAD vil bli vurdert i løpet av femårsperioden. I tillegg ble partene enige om at kartlegging av samiskkunnskapene til samiskspråklige barn vurderes og eventuelt kartlegges på samme måte som norskkunnskapene til de barna som skal ha opplæring i og på norsk. </p>
    <p>
      <em type="bold">Fagfornyelsen - nye læreplaner </em>
    </p>
    <p>Fagfornyelsen del 1, grunnskolefagene og de gjennomgående fagene har vært til høring, og Sametinget og Utdanningsdirektoratet har gått gjennom høringsuttalelsene og justert læreplanene i forhold til høringene. Sametinget og Kunnskapsdepartementet har gjennomført konsultasjoner i oktober, der det ble enighet om innholdet i læreplanene.</p>
    <p>Sametinget har hatt som intensjon at det samiske innholdet i læreplanene skal styrkes. Sametinget har aktivt arbeidet for at alle elever i Norge skal få kunnskap om samisk språk, kultur og samfunn. I Sametingets arbeid med <span type="quote">«Overordnet del - verdier og prinsipper for grunnopplæringen»</span>, som er felles for begge læreplanverkene, er grunnlaget for samiske verdier og samisk innhold lagt. </p>
    <p>En av de nye elementene i fagfornyelsen er fordypning av lærestoffet. Konsekvensene av det er reduksjon av antall kompetansemål. Sametinget har jobbet for at læreplanene skal ha flest mulig eksplisitte samiske kompetansemål i alle nasjonale læreplaner og at samisk innhold i de samiske likeverdige parallelle læreplanene styrkes. Eksempelvis har norskfaget redusert en tredjedel av kompetansemålene, men det samiske innholdet er ikke redusert tilsvarende. I de nye læreplanene er det mer eksplisitt samisk innhold i de overordnede tekstene <span type="quote">«Om faget»</span> som legger premissene for forståelsen av kompetansemålene. Sametingsrådet er fornøyd med at de nye læreplanene har et godt kvalitets- og kvantitetsmessig samisk innhold.</p>
    <p>Fagfornyelsen del 2 er i prosess og består av læreplanene for yrkesfagene og de valgfrie programfagene i studiespesialisering. Sametinget skal fastsette læreplanene for reindrift og duodjifagene og har opprettet åtte læreplangrupper. Læreplanene har vært på innspillsrunder og læreplangruppene jobber videre med planene, som sendes til høring 15. desember. For studieforberedende programfag har Sametinget ansvaret for å utarbeide læreplaner for tre fag. Sametinget har opprettet læreplangrupper for disse fagene: Pulje 1 - Samisk musikk og scene, og pulje 2 - Samisk visuell kultur og Samisk historie og samfunn 1 og 2. Pulje 1 - Samisk musikk og scene har vært på innspillsrunder, og går ut på høring 25. november. Læreplanen vil tre i kraft høsten 2020. Læreplanene i pulje 2 gikk ut på innspillsrunde 1. november. Læreplanene i pulje 2 går ut på høring høsten 2020 og skal virke fra høsten 2021.</p>
    <p>
      <em type="bold">Eksamensordning etter fagfornyelsen </em>
    </p>
    <p>I forbindelse med fagfornyelsen skal eksamensordningen gjennomgås. Kunnskapsdepartementet har opprettet en eksamensgruppe, som skal komme med forslag til endring i forskrifter jf. vurderingsordning og eksamensformer. Sametinget har sett til at samiske fagrepresentanter er med i arbeidet med eksamensgruppen og i referansegruppa. Eksamensgruppa skal blant annet vurdere innspillene fra læreplangruppene og hvilken betydning fagfornyelsen og den teknologiske utviklingen bør ha for eksamensordningen, og foreslå mulige/eventuelle endringer. Eksamensgruppa har 3 leveranser for arbeidet og den siste leveransen skal til Kunnskapsdepartementet i mars 2020.</p>
    <p>Læringsmiljø og skoleutvikling</p>
    <list>
      <p type="listitem">Mål for innsatsområdet:</p>
    </list>
    <p>Gode og trygge læringsmiljøer.</p>
    <p>
      <em type="bold">FUG - Foreldreutvalget for grunnopplæringen </em>
    </p>
    <p>Sametingsrådet har møtt Foreldreutvalget for grunnopplæringen i september. Utvalget informerte om saker de jobber med. Sametingsrådet og FUG ble enige om å ha faste møter to ganger i året.</p>
    <p>Oppfølging av prosjektet <span type="quote">“Rájáidrasttideaddji skuvlaovttasbargu Sámis- Grenseoverskridende skolesamarbeid i Sápmi”</span></p>
    <p>Sametinget har i perioden hatt møter med rektorer og lærere fra flere områder i Sápmi. Opplysningene fra disse møtene skrives inn i rapporten som ferdigstilles i desember 2019. Sametingsrådet vil følge opp aktuelle tiltak i rapporten i nær samråd med Samisk Parlamentarisk Råd.</p>
    <p>
      <em type="bold">Skoleskyss ved sameskolen i Målselv </em>
    </p>
    <p>Samekolen i Målselv rekrutterer elever fra flere kommuner. Fylkeskommunen har dekket skyssutgiftene for elever som bor utenfor Målselv kommune, men fra og med høsten 2019 er det hjemkommunene som må betale for denne tjenesten. Dette medfører store ekstrautgifter for kommunene. Sametinget er bekymret for at konsekvensen av dette vil være en svekkelse av elevgrunnlaget ved sameskolen. Sametingsrådet har hatt møte med Kunnskapsdepartementet 5. november for å komme fram til en ordning som ikke svekker elevgrunnlaget ved skolen.</p>
    <p>Læremidler</p>
    <list>
      <p type="listitem">Mål for innsatsområdet:</p>
    </list>
    <list>
      <p type="listitem">Samiske elever har tilgang til samiske læremidler som er i tråd med læreplanverket for grunnopplæringen.</p>
    </list>
    <p>Sametingsrådet hadde et kontaktmøte i september med samiske læremiddelprodusenter. På møtet diskuterte man utfordringer Sametinget og samiske læremiddelprodusentene har, samt forventninger og muligheter når det gjelder læremiddelutvikling i fremtiden. Den største utfordringen i samisk læremiddelutvikling er manglende lule- og sørsamiskspråklige forfattere og oversettere. Utfordringen er å kunne følge opp Kunnskapsløftets forventninger til digitaliseringen. Sametinget er i ferd med å vurdere en annen ledelsesmåte til lule- og sørsamisk læremiddelutvikling, for å få bedre fremgang i læremiddelutvikling. I tillegg til søkerbasert tilskuddsordning, vil Sametinget fortsette arbeidet med å få i stand rammeavtale med samiske læremiddelutviklere.</p>
    <p>I læreplanverket på kunnskapsløftet Sámi 2020 er digital kompetanse i fokus. Sametinget har som mål å prioritere og å skaffe digitale læremidler på høyt nivå til samiske elever. I Sametinget er det en forventning og håp om at samiske læremiddelprodusenter er med i produksjonen av digitale læremidler.</p>
    <p>Utdanning- og forskningsbehov</p>
    <list>
      <p type="listitem">Mål for innsatsområdet:</p>
    </list>
    <list>
      <p type="listitem">Tilbud og aktivitet innen samisk høyere utdanning og forskning dekker kompetanse- og kunnskapsbehov i det samiske samfunnet.</p>
    </list>
    <p>
      <em type="bold">Samisk sykepleierutdanning </em>
    </p>
    <p>Regjeringen har bevilget midler til 25 deltidsstudieplasser i sykepleierutdanning tilrettelagt for samisktalende søkere. Sámi allaskuvla/Samisk høgskole og UiT Norges arktiske universitet er godt i gang med planleggingen av studiet, og oppstarten er planlagt til januar 2021. Sametingsrådet mener at utdanningen som er under planlegging skal være en samisk profesjonsutdanning, der perspektivet og fokuset er sykepleie for samiske pasienter, og ikke en nasjonal utdanning på samisk.</p>
    <p>Sametinget har derfor i brev av 23. oktober til Kunnskapsdepartementet, bedt om at det utarbeides forskrift om nasjonal retningslinje for samisk sykepleierutdanning. Kunnskapsdepartementet har på bakgrunn av Sametingets brev, bedt Sámi allaskuvla/Samisk høgskole og UiT Norges arktiske universitet om deres syn på behovet for en egen nasjonal retningslinje for samisk sykepleierutdanning, i brev av 1. november.</p>
    <p>
      <em type="bold">Árbediehtu </em>
    </p>
    <p>Sametingsrådet har oppnevnt medlemmer, leder og nestleder i arbeidsgruppen omtalt i Sametingets budsjett for 2019 kap. 5.13 Árbediehtu. Arbeidsgruppen skal legge fram forslag 30. juni 2020 om det videre arbeidet med árbediehtu.</p>
    <p>Arbeidsgruppen består av følgende:</p>
    <p>Anne May Olli, RiddoDuottarMuseat, Karasjok (leder)</p>
    <p>Harrieth Aira, Árran - julevsáme guovdásj/lulesamisk senter, Tysfjord (nestleder)</p>
    <p>Kjellaug Isaksen, Senter for nordlige folk/Davvi álbmogiid guovddáš/, Kåfjord</p>
    <p>Svanhild Andersen, Mearrasiida, Porsanger</p>
    <p>
      <em type="bold">Møter med Sámi allaskuvla/Samisk høgskole </em>
    </p>
    <p>Sametingsrådet har hatt møter med rektor ved Sámi allaskuvla/Samisk høgskole 16. september og 9. oktober. I september ønsket sametingsrådet å møte nyvalgt rektor Laila Susanne Vars og resten av ledelsen ved Sámi allaskuvla/Samisk høgskole om felles interesser innen forskning og høyere utdanning, utfordringer og muligheter innen forskjellige utdanninger og samarbeid med andre institusjoner med ansvar for samisk innhold. På møtet i oktober var temaet klargjøring av mandatet for arbeidsgruppen for árbediehtu. Det ble fra sametingsrådet gjort klart at arbeidsgruppens mandat omhandler administrasjon/forvaltning av árbediehtu i framtiden, og de ulike aktørenes roller, ansvar og oppgaver.</p>
    <p>Sametingsrådet deltok på åpningen av nytt skoleår på Sámi allaskuvla/Samisk høgskole 27. august.</p>
    <p>
      <em type="bold">Sámi allaskuvla/Samisk høgskoles 30-årsjubileum </em>
    </p>
    <p>Sametingsrådet deltok på 30-års jubileum og seminar for Sámi allaskuvla/Samisk høgskole 31. oktober. Det ble holdt hilsningstale og overrakt gave til jubilanten, i tillegg til et innlegg på seminaret.</p>
    <p>
      <em type="bold">UHR-Samisk </em>
    </p>
    <p>UHR-Samisk avholdt møte 12. september. UHR-Samisk er en nasjonal samordningsarena for medlemsinstitusjonene som tilbyr samisk utdanning. Sametinget er observatør. En av sakene som ble drøftet var rekruttering til samiskspråklige studier og studier med samisk innhold. Det var enighet om at dette er et prioritert område for UHR-Samisk. Det skal på neste møte i februar vedtas en handlingsplan for 2020-2023.</p>
    <p>Rektor Laila Susanne Vars ved Sámi allaskuvla/Samisk høgskole, er valgt til leder for UHR-Samisk i perioden 12. september 2019 - 12. september 2021. Dekan Sonni Olsen, UiT Norges arktiske universitet, er valgt som nestleder i samme periode.</p>
    <p>Stipend for høyere utdanning - søkerbasert tilskudd</p>
    <p>Mål for tilskuddordningen - Stipend for høyere utdanning:</p>
    <p>Flere barnehage- og grunnskolelærere med samisk språk- og kulturkompetanse</p>
    <p>Ved søknadsfristens utløp 1. oktober var det kommet inn 76 søknader for høstsemesteret. 1 søknad er mottatt etter søknadsfristen og avvist i henhold til regelverket. 72 av søknadene er innvilget, 3 har fått avslag.</p>
    <p type="listitem">4	Arealer, miljø og klima</p>
    <list>
      <p type="listitem">Samfunnsmål:</p>
    </list>
    <p>Arealer og naturressurser i det tradisjonelle samiske området brukes som det materielle grunnlaget for videreføring og utvikling av samisk kultur, næringsutøvelse og samfunnsliv.</p>
    <p>
      <em type="bold">Møte med Justisdepartementet og Kommunal- og moderniseringsdepartementet </em>
    </p>
    <p>Sametinget er i ferd med å revidere Sametingets retningslinjer for endret bruk av utmark, samt planveileder. Sametinget gjennomførte derfor 21. oktober et felles møte med Kommunal- og moderniseringsdepartementets planavdeling og same- og minoritetspolitisk avdeling, samt Justisdepartementets lovavdeling. På møtet ble det foretatt en gjennomgang av utkast til ny planveileder og nye retningslinjer for endret bruk av utmark, samt bakgrunnen for endringene som foreslås.</p>
    <p>Sametingets oppgave og rolle etter plan- og bygningsloven krever klargjøring av hensynene som må tas for sikringen av naturgrunnlaget for samisk kultur. Sametinget fastsetter derfor en egen planveileder.</p>
    <p>Planveilederen er ikke juridisk bindende, men gir en systematisert og samlet oversikt over de hensyn som skal tas og som følger av gjeldende rett. I tillegg legger internasjonale rettsstandarder for urfolks rettigheter viktige premisser for hensyn som må tas.</p>
    <p>Etter finnmarksloven § 4 kan Sametinget gi retningslinjer for <em type="italic"><span type="quote">«hvordan virkningen for samisk kultur, reindrift, utmarksbruk, næringsutøvelse og samfunnsliv av endret bruk av utmark skal bedømmes»</span>. </em>Retningslinjene er i motsetning til Sametingets planveileder juridisk bindende. </p>
    <p>Retningslinjene for endret bruk av utmark og Sametingets planveileder har stor grad av saklig og geografisk overlapping. Det er derfor et behov for å samordne disse styringsdokumentene.</p>
    <p>Retningslinjene og planveilederen vil sendes ut på høring og vil fremmes for behandling på plenum på vårparten.</p>
    <p>Forvaltning av arealer</p>
    <list>
      <p type="listitem">Mål for innsatsområdet:</p>
    </list>
    <p>Naturgrunnlaget for samiske næringer, kultur og samfunnsliv er sikret i all planlegging, og Sametinget er en viktig premissleverandør og konsultasjonspart i forvaltning av arealer.</p>
    <p>
      <em type="bold">Evenes flystasjon </em>
    </p>
    <p>Sametinget har i starten av reguleringsplanarbeidet for ny kampbase med økt flygningsaktivitet på Evenes, inngått avtale med Forsvarsbygg om konsultasjoner og dialog for å sikre at samiske interesser ivaretas i planarbeidet. I tillegg har Forsvarsbygg, etter ønske fra Sametinget, bevilget midler til at reinbeitedistriktene har konsulenthjelp for å sikre at deres interesser når frem og ivaretas i planprosessen. Konsultasjoner er gjennomført. Sametinget har støttet og bedt om avbøtende tiltak som kartlegger reinens reaksjonsmønster under flygning i forkant av igangsetting av flybasen i 2021, slik at innflyging og flygningshøyder tar hensyn til sårbare områder og tidspunkt for reindriften. Sametinget har vektlagt at tiltaket skal evalueres og følges opp jevnlig i et miljøoppfølgingsprogram for å kunne justeres. Sametinget har også bedt om at landbruket følges opp med et slik program.</p>
    <p>Forsvarsbygg skal igangsette arbeidet med GPS-merking av rein for å ha sammenligningsgrunnlag når virkningen av ny flyvirksomhet skal evalueres. Forsvaret har også vedtatt å opprette kontaktforum for reindrift, som har til hensikt å sikre dialogen og eventuelle justeringer om avbøtende tiltak og øvrige problemstillinger knyttet til utbyggingen.</p>
    <p>
      <em type="bold">Nussir </em>
    </p>
    <p>Nærings- og fiskeridepartementet forbereder Regjeringens behandling av klagen på konsesjon til Nussir ASA for gruvedrift i Nussir og Gumppenjunni. Det har vært avholdt to administrative konsultasjonsmøter, hvor også reinbeitedistriktene 20 Fálá og 22 Fiettar har deltatt, sist i Alta 24. oktober. Sametinget finner ikke at konsultasjonene så langt har påvirket sakens utfall. Det er berammet et siste politisk konsultasjonsmøte mellom sametingspresident Aili Keskitalo og næringsministeren. Sametingsrådet mener en tillatelse til gruvedrift i Nussir og Gumppenjunni er et alvorlig inngrep i samers grunnleggende rettigheter til naturressurser både på land og i havet. En beslutning om tillatelse til gruvedrift vil derfor ha virkning for samisk kultur utover selve saken. Nussir ASA har så langt ikke søkt om ekspropriasjon.</p>
    <p>Sametingsrådet har hatt drøftingsmøte om den videre håndteringen av saken med reinbeitedistrikt 22 Fiettar i Alta 4. november. Dersom regjeringen gir en endelig konsesjon, vil sametingsrådet bestille en konsekvensanalyse av inngrepet og en analyse av økonomisk tap for utøverne i distriktene. En slik faglig analyse vil gi et viktig grunnlag for hvordan saken vil bli fulgt opp videre.</p>
    <p>Sametingsrådet har videre fulgt opp hvem som står bak over 20 prosent av eierskapet i Nussir ASA. Dette eierskapet er registrert på en såkalt nominee-konto i Credit Suisse. Sametingsrådet har gjort dette fordi slike skjulte eierskap også er måter å skjule økonomisk kriminalitet og korrupsjon. Derfor har da også Stortinget i 2018 vedtatt en lov om at reelle eiere skal registreres dersom det utgjør over 25 prosent av eierskapet. I en e-post fra daglig leder i Nussir ASA i september ble det oppgitt at det var Nils Thrane som hadde denne eierposten. Nils Thrane eier selskapet Thrane Teknikk som selger boreprodukter i Russland og Kasakhstan, og som ellers er involvert i gruvevirksomhet i Kasakhstan. Det ble avholdt et møte med Nils Thrane 13. september i Skáidi. På møtet framkom det at det ikke var Nils Thrane som hadde denne eierposten, men et russiskregistrert selskap der Thrane hadde 50 prosent og en russisk partner 50 prosent av eierskapet. I oppfølgende korrespondanse med Nils Thrane etter møtet har Sametinget bedt om informasjon om hvilket selskap som har eierposten og hvem den russiske partneren er. Dette har ikke Nils Thrane villet besvare.</p>
    <p>I forbindelse med bevisstgjøring av aktører for finansieringsgrunnlaget for inngrep og tiltak i samiske områder hadde sametingsrådet et møte med Credit Suisse i Zürich 26. august.</p>
    <p>Naturressurser</p>
    <list>
      <p type="listitem">Mål for innsatsområdet:</p>
    </list>
    <p>Uttak av naturressurser i samiske områder skjer på en måte som ivaretar samiske rettighetshavere og lokalsamfunn sine interesser og rettigheter, og er i samsvar med internasjonal folkerett.</p>
    <p>
      <em type="bold">Nasjonal ramme for vindkraft </em>
    </p>
    <p>17. oktober valgte regjeringen å ikke gå videre med forslag til nasjonal ramme for vindkraft. Det ble samtidig varslet at man vil gjennomgå konsesjonsprosessen for vindkraftverk. Sametingsrådet vil følge opp saken i forhold til statlige myndigheter, og be om at det gjennomføres konsultasjoner mellom Sametinget og energimyndighetene i den grad det er nødvendig. Sametinget vil prioritere arbeidet med å sikre samiske interesser i forbindelse med vindkraftsaker fremover, da dette er en stor utfordring for det samiske samfunnet slik disse prosessene drives frem per dags dato. En av hovedutfordringene er arealvernet for reindriften i saker knyttet til landbasert vindkraft. Det er også grunn til å trekke frem situasjonen når det gjelder vindkraftanlegg i sjø der det blant annet er lagt ut et forslag om å etablere vindmøller i området omkring Sandskallen. Sametinget har i denne sammenheng levert høringsuttalelse.</p>
    <p>
      <em type="bold">Befaring Roan vindkraftanlegg </em>
    </p>
    <p>Sametingsrådets politiske rådgiver har vært på befaring i Roan vindkraftanlegg på Fosen i Trøndelag. Anlegget er et av flere store vindkraftanlegg på Fosenhalvøya og har medført store negative konsekvenser for samisk reindrift i området.</p>
    <p>
      <em type="bold">Seminar SRU2 Ny behandling av rettskraftige avgjørelser </em>
    </p>
    <p>Sametingsrådets politiske rådgiver deltok 8. oktober på et seminar på Røros som omhandlet samiske rettigheter utenfor det som er dagens reinbeitedistrikter i Sør-Trøndelag og Hedmark. Det ble holdt et innlegg om hvilke muligheter som finnes og hvordan sametingsrådet jobber med problemstillingen.</p>
    <p type="listitem">5	Næringer</p>
    <list>
      <p type="listitem">Samfunnsmål:</p>
    </list>
    <p>Et sterkt og allsidig næringsliv som danner grunnlaget for livskraftige lokalsamfunn der mennesker ønsker å etablere seg.</p>
    <p>Primærnæringer</p>
    <list>
      <p type="listitem">Mål for innsatsområdet:</p>
    </list>
    <p>Primærnæringer som bærere av samisk kultur, språk og levesett.</p>
    <p>
      <em type="bold">Jordbruk </em>
    </p>
    <p>Sametingsrådet holdt møte med Norges Bondelag 5. november, og gjorde rede for klima og de endringer og utfordringer dette medfører for produksjonsgrunnlaget både i jordbruket og reindriften. Partene diskuterte mulighetene for en koordinert rovdyrpolitikk mellom jordbruksnæringen og reindriftsnæringen. Sametingsrådet gjorde rede for mulighetene med tilleggsnæring som turisme, og de utfordringer som oppstår i reinbeiteområder når det gjelder arealbruk. Sametingsrådet informerte også om de mulighetene jordbruksnæringen har for å be om konsultasjoner i saker som berører samiske områder. Partene ble enige om å fortsette dialogen i 2020.</p>
    <p>Sametinget hadde et gjensidig informasjonsmøte med Landbruks- og matdepartementet (LMD) 5. november. LMD orienterte om fastsettelse av ny melkekvote når eksporten av Jarlsbergosten faller bort i 2020. Sametinget vil at melkekvotene ikke reduseres i samiske områder, slik det går fram av vedtak i Sametingets plenum i mars. Kvotene fastsettes av avtalepartene i jordbruket. LMD forsikret Sametinget om at det ikke er aktuell politikk å endre sonegrensene i jordbruket etter at sammenslåing av Fylkesmannsembetene trådte i kraft i 2019.</p>
    <p>
      <em type="bold">Reindrift </em>
    </p>
    <p>Sametingsrådet deltok på Troms fylkeskommunes konferanse om næringsutvikling i reindrifta i Troms 28. og 29. august. Sametingsrådet fortalte om Sametingets arbeid med reindrift og hvilke virkemidler Sametinget har. Sametingsrådet la vekt på at det er nødvendig med prosesser hvor reindriften får delta, slik at man løfter tilliten mellom reindriften og forvaltningen, samt at man har prosesser hvor erfarings- og kunnskapsutveksling mellom partene er tilstede. Sametingsrådet la også vekt på at de regionale planene må sikre reindriftens reinbeitearealer og at planene må ivareta reindriftens kulturelle mangfold og tradisjonelle kunnskap og rettigheter.</p>
    <p>Sametingsrådet har deltatt i konsultasjoner 17. oktober med Fylkesmannen i Nordland og Norske Reindriftssamers Landsforbund (NRL) angående førstelinjetjenesten i reindriften. Reindriftsforvaltningens kontorer ble midlertidig flyttet fra Fauske til Bodø på grunn av at utleier sa opp Reindriftsforvaltningens kontorlokaler i Fauske. Sametingsrådet la vekt på at etter omleggingen av den regionale forvaltningen i reindriften, der man la ned områdekontorene og overførte oppgavene til Fylkesmannsembetet, så har distriktene mindre tilgang på veiledning og rådgivningstjeneste enn tidligere, og dermed er lokalkontorene veldig viktige kontaktpunkt mellom næringen og den offentlige forvaltningen. Reindriften gikk inn for en forsøksordning som skal evalueres etter to år, der Fylkesmannen i Nordland tilbyr tjenester på tre plasser. Sametingsrådet deltakelse i konsultasjonen var å vise støtte til reindriften i Nordland og NRL i denne saken.</p>
    <p>Reindriftslovutvalget har hatt åpent møte i Trondheim 26. oktober, hvor reineiere har fått anledning til å komme med sine innspill til lovutvalget. Utvalget gjennomførte også interne arbeidsmøter i Trondheim fra 27. til 29. oktober, hvor hovedtema var selvstyre i reindriften. Sametingsrådet og NRL deltok på reindriftslovutvalgets møte, der man avklarte forventninger for neste år og hvor lovutvalget la frem status i arbeidet og forventet progresjon.</p>
    <p>Sametinget har deltatt i møte med Fylkesmannen i Troms og Finnmark om reindriftsturisme. Det er økt interesse for reindriftsturisme, og det er også en næringsvei som både norske myndigheter og Sametinget har oppfordret til. Det er flere aktører som finansierer etablering av reindriftsturismevirksomheter, og Sametinget ønsker å avklare regelverket rundt reindriftsturisme, slik at man får en økt likebehandling av de som søker finansiering. Det er også behov for avklaringer mellom rettighetshaver og de som ønsker å etablere, slik at disse virksomhetene ikke skaper konflikter innad i reinbeitedistriktene, men at det samtidig er en virksomhet som tilfaller den samiske reindriften.</p>
    <p>
      <em type="bold">Rovvilt </em>
    </p>
    <p>Sametinget har avgitt høringsuttalelse til endringer i rovviltforvaltningen. Miljødirektoratet igangsetter kongeørnprosjektet i 2020. Sametingsrådet har hatt møte 6. november med Norske Reindriftssamers Landsforbund og leder for rovvilt region 8 om kongeørnprosjektet. Agenda for møtet var å kreve møte med Miljødirektoratet angående mandatet og kriterier for distrikter som er invitert til prosjektet.</p>
    <p>Variert næringsliv, kombinasjons- og utmarksnæringer, verdiskaping og nyetableringer</p>
    <list>
      <p type="listitem">Mål for innsatsområdet:</p>
    </list>
    <p>Etableringsfrekvens nærmere gjennomsnittet for Norge som helhet og 2 % vekst i antall foretak.</p>
    <p>Sametinget deltok på inspirasjonsseminar om bygdenæringer i Alta 24. oktober i regi av Fylkesmannen i Troms og Finnmark. Fokus på møtet var <em type="italic">Inn på tunet </em>og <em type="italic">Ut på vidda </em>. Sametinget deltok også på speed date med gründere. </p>
    <p>Samisk reiseliv - prosjekt</p>
    <p>I slutten av oktober ble det avholdt et styringsgruppemøte i reiselivsprosjektet <em type="italic">Johtit </em>. Prosjektet avsluttes i desember 2020, og i møtet var et av temaene hva Sametinget gjør etter prosjektslutt. </p>
    <p>I midten av oktober deltok sametingsrådet i møte med Visit Tromsø omkring utarbeidelse av etiske retningslinjer for de samiske reiselivsbedriftene som er medlemmer i Visit Tromsø. En lansering av de etiske retningslinjene skjer snart.</p>
    <p>Samarbeidsprosjektet <em type="italic">Vahca </em>har fått innvilget kr. 600 000 fra Sparebanken Nord-Norge Samfunnsløftet. Vahca har gått fra forprosjekt til å bli et toårig prosjekt. Samisk kultur skal være et konkurransefortrinn som skal forvaltes forsvarlig. Tromsø har de siste årene opplevd en stor vekst av turister som etterspør samiske opplevelser. Her kan Sametinget bygge kunnskap på hvordan forvalte samisk kultur i en kommersialiseringssammenheng. Erfaringene kan overføres til andre kommuner, byer, områder og andre deler av Sápmi som i fremtiden vil oppleve samme pågang. </p>
    <p>Kreative næringer</p>
    <list>
      <p type="listitem">Mål for innsatsområdet:</p>
    </list>
    <p>Flere samiske kulturnæringsutøvere som skaper robuste og lønnsomme kulturnæringsbedrifter med en større overlevelsesgrad.</p>
    <p>I begynnelsen av september arrangerte Sametinget første samling i bedriftsutviklingsprogrammet <em type="italic">Faamoe </em>. Det er et program for samiske kreative bedrifter som ønsker økt lønnsomhet og vekst. Fokuset er bedrifter som produserer tilbehør og interiør. De fem bedriftene representerer et bredt spekter i fagfeltet og leverer grafisk design, interiør, illustrasjon og smykkedesign. Bedriftenes tilbakemeldinger er at det er godt å ha Faamoe, hvor de kommer for å ha full fokus på å styrke eget selskap og merkevare, når de i den daglige driften vanligvis fokuserer på kunder og produksjon. </p>
    <p>Duodji</p>
    <list>
      <p type="listitem">Mål for innsatsområdet:</p>
    </list>
    <p>Flere duodjiutøvere som driver med duodji som næring.</p>
    <p>Næringsavtale for duodji 2020 ble underskrevet 18. oktober av partene Sametinget og Sámiid Duodji. Den totale rammen ble satt til kr 7,1 millioner. Godkjennelse av Næringsavtalen for duodji 2020 skal behandles som egen sak på plenum.</p>
    <p>Fagutvalget i duodji har hatt møte 18. september om opptak av søkere i duodjiregistret.</p>
    <p>Sametingsrådet deltok på Sámiid Duodji sitt landsmøte 5.- 6. oktober på Gardermoen. Sámiid Duodji hadde 30 års-jubileum. På møtet ble vanlige landsmøtesaker drøftet. I tillegg var det blant annet valg på leder. Catarina Utsi ble gjenvalgt.</p>
    <p type="listitem">6	Kultur</p>
    <list>
      <p type="listitem">Samfunnsmål:</p>
    </list>
    <p>Et levende og mangfoldig samisk kunst- og kulturliv av god kvalitet.</p>
    <p>Gode rammevilkår for samiske kunstnere</p>
    <list>
      <p type="listitem">Mål for innsatsområdet:</p>
    </list>
    <p>Samisk kunst som utvikler, utforsker og utfordrer.</p>
    <p>
      <em type="bold">Kulturrådets årskonferanse </em>
    </p>
    <p>Sametinget deltok på Kulturrådets årskonferanse i Trondheim 22. oktober, hvor tema var <span type="quote">«Utenforskap - om demokrati, ytringskultur og deltakelse»</span>. Sametinget deltok i en panelsamtale der det ble diskutert hvordan kulturpolitikken bør utformes for å sikre økt deltakelse av alle i samfunnet.</p>
    <p>
      <em type="bold">Administrativt møte med Kulturdepartementet </em>
    </p>
    <p>I oktober deltok Sametinget på et administrativt møte med Kulturdepartementet, Trøndelag, Nordland, Troms og Finnmark fylkeskommuner i Oslo, hvor tema var regionreform og oppgavedeling på kulturområdet. Det ble orientert om status i arbeidet med oppfølging av dette tema fra stortingsmeldingen <em type="italic">Kulturens kraft - Kulturpolitikk for framtida </em>. </p>
    <p>
      <em type="bold">Administrativt kontaktmøte med Kulturrådet </em>
    </p>
    <p>Det ble avholdt et administrativt kontaktmøte med Kulturrådet 10. oktober. Tema var orientering og informasjonsutveksling om blant annet kulturpolitiske prosesser. Oppfølging av Arctic Arts Summit (AAS) og KulturSápmi, samt Kulturrådets FoU- og statistikkarbeid var også temaer. Sametinget og Kulturrådet ønsker å legge opp til god dialog og informasjonsutveksling, og har avtalt å møtes til årlige kontaktmøter.</p>
    <p>
      <em type="bold">Administrative møter med Kulturdepartementet </em>
    </p>
    <p>Sametinget hadde i oktober administrative møter med Kulturdepartementet, hvor tema var kommende stortingsmeldinger om barne- og ungdomskultur og om idrett. På møtene ble det blant annet orientert om status i arbeidet, om grunnlagsmateriale som har blitt utarbeidet i prosessene. Sametinget ga innspill om tema og saksområder til meldingsarbeidet. Sametinget vil også gi skriftlige innspill.</p>
    <p>
      <em type="bold">Konferansen Living heritage in the Nordic countries </em>
    </p>
    <p>Sametinget deltok i slutten av oktober på konferansen <em type="italic">Living heritage in the Nordic countries </em>, i Hanasaari i Finland. Konferansens tema var kulturarv i de nordiske og baltiske land. Sametinget var med i et panel som diskuterte vern av immateriell kulturarv og involvering av lokalsamfunn i arbeidet med å videreføre kunnskap og bidra til levende og inkluderende lokalsamfunn. </p>
    <p>
      <em type="bold">Innspillsmøte med ungdomsorganisasjoner </em>
    </p>
    <p>Sametingsrådet holdt innspillsmøte i august med samiske ungdomsorganisasjoner, der tema var hvordan Sametinget kan styrke samiske ungdommers medvirkning i Sametingets politikk. Møtet var en del av arbeidet med plenumssak om organisering av Sametingets ungdomspolitikk.</p>
    <p>
      <em type="bold">KulturSápmi </em>
    </p>
    <p>I midten av oktober ble KulturSápmi arrangert i Kiruna. Sametingspresident Aili Keskitalo deltok i åpningen, som er en konferanse for den kulturelle og kreative næringen i hele Sápmi. Istedenfor at hvert sameting og Samerådet arrangerer egne konferanser skal det arrangeres en felles KulturSápmi i året. I år arrangerte Samerådet konferansen. I 2020 skal Sametinget i Sverige være arrangør og i 2021 Sametinget i Norge.</p>
    <p>
      <em type="bold">Kulturforum Finnmark </em>
    </p>
    <p>Sametingspresident Aili Keskitalo åpnet Kulturforum Finnmark som var i Kautokeino 3.- 4. september. Tematikken på forumet var i stor grad rettet mot den nye fylkessammenslåingen, med fokus på identitetsforståelse og fremtidige utfordringer. Sametinget deltok også på speed-dating med informasjon om Sametingets virkemidler innen kultur.</p>
    <p>
      <em type="bold">Møte med Finnmarksløpet </em>
    </p>
    <p>Finnmarksløpet har tatt et initiativ til et samarbeid med Sametinget, og Sametinget hadde møte med Finnmarksløpet i høst, der muligheten for samarbeid mellom partene ble drøftet. En av sakene som ble løftet fram var synliggjøring av samiske stedsnavn. Partene jobber nå videre med å nedfelle en avtale som kan løfte det samiske perspektivet i Finnmarksløpet. </p>
    <p>
      <em type="bold">Møte med Ramfjord kirkeforening </em>
    </p>
    <p>Ramfjord kirkefornening har tatt initiativ til å møte Sametinget, hvor formålet var å presentere planene om å oppføre ny kirke i Ramfjorden, utenfor Tromsø. Sametingsrådet hadde møte med Ramfjord kirkeforening 1. oktober i Tromsø. De har fått laget en arkitektskisse av en kirke, som har et fellestrekk med en lávvu. Et eget utvalg ønsker å ha dialog med Sametinget om et nytt kirkebygg, og det samiske perspektivet i prosessen.</p>
    <p>Samiske kulturinstitusjoner som arena for formidling og opplevelse av samisk kultur</p>
    <list>
      <p type="listitem">Mål for innsatsområdet:</p>
    </list>
    <p>Sterke samiske institusjoner som forvalter, formidler og utvikler samisk kunst, kultur og historie.</p>
    <p>
      <em type="bold">Sametingets institusjonsseminar </em>
    </p>
    <p>6. og 7. november arrangerte Sametinget et seminar i Tromsø for samiske institusjoner som får fast driftstilskudd over kulturkapittelet. Målet med seminaret er at Sametinget og institusjonene møter hverandre, og tar opp temaer som er aktuelle i dag, i tillegg til at man sammen kan diskutere hvordan institusjonene kan utvikle seg. Tema for seminaret var regionreformen, samiske språk og kulturøkonomi.</p>
    <p>Festivaler - direkte tilskudd</p>
    <p>Mål for tilskuddsordningen - Festivaler:</p>
    <p>Festivaler som synliggjør, formidler og utvikler samisk kultur.</p>
    <p>Sametingsrådet har oppnevnt Inga Margrete Lillevold fra Lyngen som varamedlem til Riddu Riđđu Festivála for perioden 2019-2020.</p>
    <p>Sametinget har hatt kontaktmøte med Audioland A/S/Samisk musikkfestuke i Alta. Tema var budsjettbehov og planer for omorganisering.</p>
    <p>Teatre - direkte tilskudd</p>
    <p>Mål for tilskuddsordningen - Teater:</p>
    <p>De etablerte samiske teatrene kan utvikle seg kunstnerisk, produsere scenekunst på høyt nivå og kan turnere med scenekunst som gir kulturopplevelser og synliggjør samiske språk</p>
    <p>Sametinget har gjennomført dialogmøter i november med Sámi Mánáid teáhter og Åarjelhsaemien Teatere AS. Dialogmøtene er arenaer for informasjonsutveksling om ulike sider ved virksomheten.</p>
    <p>Museer</p>
    <p>Mål for tilskuddsordningen - Museer:</p>
    <p>Faglig sterke samiske museer som formidler, forvalter, forsker på og fornyer den samiske kulturarven.</p>
    <p>Sametinget legger vekt på å ha god dialog med de samiske museene og har gjennomført flere dialogmøter. 2. oktober møttes de samiske museumssiidaene, Samisk museumslag og Sametinget i Oslo, og drøftet utfordringer på museumsfeltet. Det ble også gjennomført et møte med representanter fra Kulturdepartementet der arbeidet med en ny museumsmelding ble drøftet.</p>
    <p>Sametingsrådet har hatt møte med Árran julevsáme guovdásj/lulesamisk senter 8. oktober, med ny styreleder i RiddoDuottarMuseat Johan Vasara 1. november og med styreleder Geir Mortensen i Tana og Varanger museumsiida 6. november.</p>
    <p>Sametinget har oppnevnt Liv Elin Wilhelmsen som varamedlem i styret i RiddoDuottarMuseat for perioden 1. juli 2019 - 30. juni 2022.</p>
    <p>
      <em type="bold">Bååstede </em>
    </p>
    <p>Sametingspresident Aili Keskitalo og sametingsrådet deltok på avslutningskonferansen til Bååstede i Oslo 3. oktober. På avslutninga av konferansen deltok kultur- og likestillingsminister Trine Skei Grande.</p>
    <p>
      <em type="bold">Pitesamisk museumsvirksomhet </em>
    </p>
    <p>Sametinget arbeider med å styrke den pitesamiske museumsvirksomheten. Det er nedsatt en arbeidsgruppe med representanter fra Árran, Duoddara Ráfe, foreninga Pitesamisk museum og Sametinget, som har hatt ett møte.</p>
    <p>
      <em type="bold">Nytt kunstmuseum i Karasjok </em>
    </p>
    <p>På oppdrag fra Sametinget har Statsbygg utarbeidet en foreløpig utkast til en mulighetsstudie for Det samiske museet RiddoDuottarMuseat (RDM) i Karasjok: De samiske samlinger (SVD) og Samisk Kunstmagasin. Utredningen omfatter vurdering av nybygg vs. rehabilitering/tilbygg av eksisterende bygningsmasse, samt ulike varianter av samlokalisering og samhandling mellom de to RDM-enhetene og Samisk Senter for Samtidskunst (SDG) i Karasjok. Mulighetsstudien gir ingen klar anbefaling om alternativ. Kostnader vil være del av alternativanalysen. Det prosjektutløsende behovet for å investere i lokaler for RDM er knyttet til at bygningsmassen i dag er en begrensende faktor for at RDM skal kunne ivareta sitt samfunnsansvar - både for SVD og for samisk kunst. Sametingsrådet vil følge opp mulighetsstudiet, blant annet i dialog med Kulturdepartementet.</p>
    <p>Samisk litteratur og medier</p>
    <list>
      <p type="listitem">Mål for innsatsområdet:</p>
    </list>
    <p>Kvalitativ samisk litteratur utgis og gjøres kjent og tilgjengelig.</p>
    <p>
      <em type="bold">Frankfurter Buchmesse </em>
    </p>
    <p>Sametingsrådet deltok på bokmessen i Frankfurt 13.- 17. oktober, som er verdens viktigste møteplass for internasjonal bokbransje. I 2019 var Norge tildelt rollen som gjesteland for bokmessen, noe som betød at Norge fikk presentere sin litteratur og kultur under bokmessen. Mange samiske forfattere var invitert til gjestepaviljongen, sammen med norske forfattere. I tillegg var samiske kunstnere med i utstillingen <span type="quote">"House of Norway"</span>, som Museum Angewandte Kunst åpnet i forbindelse med bokmessen. Bokmessen er en stor eksponeringsmulighet for samisk litteratur og sametingsrådet støttet også den samiske deltakelsen gjennom tilskudd til Sámi lágádus- ja aviisasearvi/Samisk forlegger- og avisforening (Sálas) og Sámi Girječálliid Searvi/ Samisk forfatterforening (SGS). I tillegg var det gitt støtte til det samiske nasjonalteateret Beaivváš, slik at de kunne reise til Frankfurt med stykket om Johan Turi.</p>
    <p>
      <em type="bold">Samiske litteraturdager </em>
    </p>
    <p>Sametinget arrangerte samiske litteraturdager 2.- 3. oktober. Litteraturdagene er en viktig arena der samiske forfattere får presentere sin litteratur og hvor de kan møte lesere på samisk. I tillegg er litteraturdagene en arena der det legges opp til samtaler og litterær debatt. På årets litteraturdager ble det blant annet presentert to samiske forfattere som var nominert til Nordisk råds litteraturpris i hver sin kategori, Inga Ravna Eira og Karen Anne Buljo.</p>
    <p>
      <em type="bold">John Savio-prisen </em>
    </p>
    <p>Sametingsrådet deltok på utdeling av John Savio-prisen 2019. Savio-prisen tildeles annet hvert år til en samisk kunstner som har gjort seg særlig bemerket i kunstfeltet i Norge, og har som formål å skape oppmerksomhet om kunst med rot i samisk kultur. I 2019 tildeltes prisen til Aage Gaup. Sametingsrådet holdt en tale, samt overrakte John Savio-trykket <span type="quote">"Reinokser"</span> til prisvinneren.</p>
    <p>
      <em type="bold">Møter med Sálas </em>
    </p>
    <p>Sametinget har fulgt opp omleggingen av ordningen med støtte til forlag og til utgivelse av fag- og skjønnlitteratur, som ble gjort gjeldende i 2018, og har hatt drøftingsmøter 4. september og 4. november på administrativt nivå med Sámi lágádus ja aviisasearvi/Samisk forlegger og avisforening (Sálas). Formålet var å ha en kontinuerlig vurdering og evaluering av direktestøtteordningen til de fem samiske forlagene som omfattes av ordningen, og ha en dialog om ulike utfordringer og muligheter innenfor denne ordningen. Det er enighet om at denne direktestøtteordningen skal evalueres etter tre år. Sametinget og Sálas er videre enige om at partene skal formalisere sitt samarbeid ved å ha et fast dialogmøte hvert år. </p>
    <p>
      <em type="bold">Møte med Sámi girjjálašvuođaguovddáš/Samisk litteratursenter </em>
    </p>
    <p>Sametingsrådet avholdt et møte med representanter fra Sámi girjjálašvuođaguovddáš <em type="bold">/ </em>Samisk litteratursenter 2. oktober i Karasjok. På møtet ble sametingsrådet orientert om virksomheten til litteratursenteret, som omfatter formidling og promotering av samisk litteratur, og også salg av disse. Litteratursenteret har en utadrettet og ambulerende virksomhet, noe som poengteres som viktig. Sálas har i en uttalelse støttet drifta av Sámi girjjálašvuođaguovddáš/Samisk litteratursenter. På bakgrunn av dette ble behovet for å få en fast årlig bevilgning fra Sametinget fremmet på dette møtet. </p>
    <p>
      <em type="bold">Møte med SFS </em>
    </p>
    <p>Sametingsrådet avholdt et møte med Sámi fágagirjjálaš čálliid- ja jorgaleaddjiidsearvi/Samisk faglitterær forfatter- og oversetterforening (SFS) 2. oktober i Karasjok. På møtet fremla SFS behov for økt støtte til utgivelse av sitt tidsskrift til fremme av samisk skriftkultur, <em type="italic">Sámis </em>. Det ble fra SFS spesielt pekt på utfordringer med å oppfylle kravet om at en del av stoffet i tidsskriftet skal være på lule- og sørsamisk. Fra sametingsrådet ble det her vist til sametingsrådets mediepolitiske redegjørelse, og at den skal følges opp med en mediemelding. SFS etterlyste også en innkjøpsordning for samisk fag- og skjønnlitteratur. Sametingsrådet har en dialog med Norsk kulturråd med tanke på at samisk litteratur kan innlemmes i deres innkjøpsordninger. SFS tok også opp behovet for økt støtte til utgivelse av samisk litteratur. Sametingsrådet arbeider med en ny samisk litteraturstrategi, og gjennom dette vil Sametingsrådet legge opp til en betydelig styrking av avsetningen til utgivelser av samisk litteratur allerede i Sametingets budsjett for 2020. </p>
    <p>Čális fal - prosjekt</p>
    <p>Forfatterstudiet <em type="italic">Čális fal </em>avsluttet sin andre runde 2. oktober. Syv stykker har deltatt på runde to av studiet og er nå ferdige med sitt toårige løp. I løpet av disse årene har elevene i Čális fal gjennom flere samlinger i året fått utvikle sin litterære og kunstneriske bevissthet. De har også har fått forfatterfaglig kompetanse, slik at de gis bedre muligheter for å kunne utvikle manus og utøve forfatteryrket i framtiden. Under Sametingets litteraturdager leste noen av elevene opp tekster fra antologien med tittelen <span type="quote">“Diet almmái ii hála das maidege”</span>, som inneholder tekster fra alle elevene og vil utgis i begynnelsen av desember. </p>
    <p>Sametinget er i dialog med Sámi allaskuvla/Samisk høgskole om muligheten for å opprette et forfatterstudie, slik at det vil være mulig å kunne oppnå studiepoeng for de som deltar. Sámi allaskuvla/Samisk høgskole er positiv, men vil trolig ikke kunne tilby et slikt studie før høsten 2021. Arbeidet med dette vil gjøres i samarbeid med Sametinget og Sámi Girječálliid Searvi/ Samisk forfatterforening (SGS). Sametinget, SGS og Sámi dáiddáráđđ/Samisk kunstnerråd (SDR) har derfor besluttet å sette i gang med en tredje runde av Čális fal, fordi det ville være uheldig å ha et opphold i prosjektet i påvente av at Sámi allaskuvla/Samisk høgskole skal kunne tilby et forfatterstudie hos dem. Čális fal 3 vil starte opp i løpet av våren 2020.</p>
    <p>Samisk idrett</p>
    <list>
      <p type="listitem">Mål for innsatsområdet:</p>
    </list>
    <p>Et mangfold av idrettsaktiviteter.</p>
    <p>
      <em type="bold">Møte med styret i SVL-N </em>
    </p>
    <p>Sametingsrådet avholdt et møte med styret i Sámiid valáštallanlihttu-Norga/Samenes idrettsforbund-Norge (SVL-N) 6. november i Tromsø. På møtet orienterte SVL-N om arbeidet med den nye organiseringen, og om aktivitetene i de tre særforbundene som er tilknyttet SVL-N. Det kom frem at den nye organiseringen har krevd ekstra innsats og ressurser dette første året, og behovet for økte administrative ressurser ble fremhevet. Representanter fra de tre særforbundene orienterte om den idrettslige aktiviteten som foregår innenfor hvert forbund. Det er en stor aktivitet, og aktiviteter for barn og unge er prioritert. Innenfor ski og fotball er forberedelser til AWG 2020 sentrale. SVL-N fremhevet på møtet behovet for økte økonomiske rammer for sin virksomhet. På møtet ble også mulighetene drøftet for at man i fremtiden kan legge opp til en årlig forhandling om en idrettsavtale mellom samisk idrett og Sametinget. Fra sametingsrådets side ser man positivt på dette. Gjennom et slikt avtaleinstitutt kan man nedfelle felles langsiktige mål, og forhandle seg frem til økonomiske rammer for dette. I første omgang er det enighet om at partene skal formalisere sitt samarbeid ved å møtes til et fast årlig dialogmøte.</p>
    <p>Kultur- og idrettsstipend - stipend</p>
    <p>Sametingets kultur- og idrettsstipend har hittil blitt delt ut annethvert år. Nytt av året er at det skal deles ut hvert år. Stipendet skal motivere samisk ungdom til å engasjere seg innenfor kunst, kultur og idrett. Fire stipend á kr 25 000 deles ut. Stipendet skal gå til enkeltpersoner av begge kjønn, og de som mottar stipendet skal være mellom 16 og 25 år det året stipendet tildeles. For 2019 kom det inn 11 søknader, hvorav ni søknader var for idrettsstipend og to kulturstipend.</p>
    <p>De som i år får idrettsstipend er skiskytter Amalie Kristine Triumf, turner Peder Funderud Skogvang og ishockeyspiller Tuva Sirin Schall Mikkelsen. Den som i år får kulturstipend er danser Ánna-Katri Helander. Disse fire viser at de satser seriøst på sine disipliner, og har vist til gode resultater, lokalt, regionalt og nasjonalt. De er gode forbilder for samisk ungdom, og er alle er verdige vinnere.</p>
    <p type="listitem">7	Kulturminnevern</p>
    <list>
      <p type="listitem">Samfunnsmål:</p>
    </list>
    <p>Samisk kulturarv legger premisser for all planlegging og inngrep.</p>
    <p>Forvaltning av kulturminner</p>
    <list>
      <p type="listitem">Mål for innsatsområdet:</p>
    </list>
    <p>Samiske kulturminner forvaltes på grunnlag av egen historie og egne verdier. </p>
    <p>
      <em type="bold">Gjenbruk av St. Hanshaugen kirkegård i Skjervøy </em>
    </p>
    <p>Skjervøy menighetskontor har søkt om dispensasjon fra kulturminnelovens bestemmelser for gjenbruk av St. Hanshaugen kirkegård. Menighetskontoret ønsket gjenbruk av den gamle kirkegården fordi det om noen år kan komme til å bli arealknapphet på gravplasser. På kirkegården finnes det noen få intakte større gravstøtter som alle har datering til siste halvdel av 1800-tallet. Videre finnes det en rekke søkk etter gravlegginger, der gravmonumenter eller navn ikke er mulig å oppdrive. Til sammen er det sannsynligvis et hundretalls graver av ulik størrelse. Etter all sannsynlighet er det gravlagt en god del samiske familier her, ifølge oversikt over samiske kirkegårder gjort av NIKU er det opptil 50 prosent, det vil si et vesentlig innslag av samer. Kirkegården regnes derfor som automatisk fredet. Gjenbruk av St. Hanshaugen kirkegård vil fjerne alle gravene innenfor den gamle kirkegården og deres kontekst til den gamle kirkegårdsmuren. Gjenbruk vil derfor også fjerne sammenhengen til dagens kirkegård og landskapet rundt, og viktige samiske kulturminneverdier vil gå tapt hvis det tillates gjenbruk av gravfeltet. Sametinget har i tilrådningen til Riksantikvaren derfor gått imot at søknaden om gjenbruk innvilges og at tiltaket blir gjennomført. I tråd med Sametingets tilrådning har Riksantikvaren ikke innvilget dispensasjonssøknaden. Skjervøy menighetskontor har påklaget Riksantikvarens vedtak. Sametinget vil følge opp saken videre.</p>
    <p>
      <em type="bold">Lappholmen </em>
    </p>
    <p>I 1876 ble Lappholmen i Tysfjord kommune innviet som kirkegård, og benyttet av både samer og ikke-samer frem til 1910. I dag er Lappholmen delvis fredet gjennom dette kirkegårdsstedet, men det finnes også umerkede, fredete jordgraver på Lappholmen. Av kartlagte samiske gravfunn i Norge befinner hele 21 seg i Tysfjord kommune. Blant disse finner man flere på Lappholmen. Lappholmen har dermed vært gravsted for Tysfjords samiske befolkning fra 1000-1200-tallet til begynnelsen av 1900-tallet. Tysfjord kommune har satt opp to informasjons- og minnetavler på Lappholmen. Den ene minnetavlen er knyttet til Lappholmens status som samisk gravplass helt fra førkristen tid og den andre minnetavlen har informasjon om Lappholmens senere bruk som vigslet kirkegård. Informasjons- og minnetavlene ble avduket 1. november, og det ble holdt tale, bønn og velsignelse av prost. Sametinget var også representert ved avdukingen.</p>
    <p>Tilskudd til samisk kulturminnevern - søkerbasert tilskudd</p>
    <p>Mål for tilskuddsordningen - Samiske kulturminnevern:</p>
    <p>Samiske kulturminner synliggjøres, istandsettes og formidles som en ressurs for de samiske samfunnene og for allmennheten forøvrig</p>
    <p>Sametinget følger opp tildelte prosjekter og veileder etter behov. Eksempelvis har Sametinget deltatt på befaring med Berlevåg havnemuseum i forbindelse med tilrettelegging av samiske kulturminner på Kvitnes i Berlevåg kommune.</p>
    <p>BARK - skjøtsels og formidling av kulturminner - prosjekt</p>
    <p>Sametinget arbeider med flere prosjekter innen skjøtsel og tilrettelegging av samiske kulturminner. Sametingets arbeid bidrar til å holde verdifulle samiske kulturmiljø i god stand. Gjennom synliggjøring av kulturminner øker kunnskapen om samisk historie, bruk og tilstedeværelse.</p>
    <p>
      <em type="bold">Kulturstien i Trollholmsund </em>
    </p>
    <p>Sametingspresident Aili Keskitalo foretok offisiell åpning av kulturstien i Trollholmsund i Porsanger 13. september. Sametingspresidenten fremhevet at det er viktig at den gamle sjøsamiske fortellertradisjonen gjøres kjent og videreføres gjennom skilting og tilrettelegging. Kulturstien er utarbeidet av Sametinget og Porsanger kommune. Trollene, som er naturdannede dolomittfigurer, er et populært turmål for turister og lokalbefolkning. Lokalbefolkningen har gjennom flere år opplevd utfordringer med turismen til trollene. Porsanger kommune og Sametinget har derfor i forbindelse med tilretteleggingen forsøkt å finne løsninger for å unngå slitasje på kulturlandskapet. På åpningsdagen arrangerte Sametinget også et miniseminar i Mearrasiidas lokaler. Tema var bergkunsten i Billefjord og samisk bruk og bosetting ved Porsangerfjorden.</p>
    <p>
      <em type="bold">Kultursti i Svartskogen i Kåfjord </em>
    </p>
    <p>Sametingsrådet åpnet kultursti i Svartskogen i Kåfjord 24. oktober. Prosjektet fremmer samiske språk og kultur, og er utarbeidet av Senter for nordlige folk/Davvi álbmogiid guovddáš, med Sametinget som samarbeidspartner. Historiene, som blir presentert på lydbokser i terrenget, videreformidler gamle samiske fortellinger. Skiltene omhandler samisk seterdrift, naturbruk og samiske stedsnavn. Svartskogen er det første stedet i Norge hvor bygdefolket har fått anerkjent en kollektiv eiendomsrett til et landområde. </p>
    <p>Rammebetingelser for samisk kulturminnevern</p>
    <list>
      <p type="listitem">Mål for innsatsområdet:</p>
    </list>
    <p>Sametinget har formell forvaltningsmyndighet for samiske kulturminner etter kulturminneloven.</p>
    <p>Sametingsrådet har gjennomført konsultasjoner med Klima- og miljødepartementet (KLD) om overføring av myndighet på kulturminnefeltet i forbindelse med regionreformen. I tråd med tidligere plenumsvedtak er Sametingets syn at kulturminnemyndigheten skal overføres ved lov. Det ble i forbindelse med konsultasjonene ikke oppnådd enighet om en myndighetsoverføring ved lov, men i påvente av at KLD vil utrede spørsmålet om Sametingets myndighet etter kulturminneloven, herunder hvordan myndighet skal overføres, og omtale dette i den kommende Stortingsmeldingen om kulturminnepolitikken, aksepterte Sametinget at myndigheten overføres ved forskrift inntil videre fra regionreformens ikrafttredelse 1. januar 2020. Utredningen kan eventuelt inngå i en bredere gjennomgang av kulturminneloven. Den nye stortingsmeldingen vil etter planen bli lagt fram for Stortinget under våren 2020. Det vil bli gjennomført egne konsultasjoner med departementet om selve innholdet i forskriften.</p>
    <p>Bygningsvern</p>
    <list>
      <p type="listitem">Mål for innsatsområdet:</p>
    </list>
    <p>God kvalitet på samiske antikvariske bygninger</p>
    <p>Sametinget ferdigstiller bygningsregistreringsprosjektet i 2019, og i november var det registrert 855 automatisk fredete samiske bygninger i kulturminnedatabasen Askeladden. Tana er den kommunen med flest automatisk fredete samiske bygninger i Norge. Sametinget inviterte derfor alle eiere og aktuelle handverkere til et åpent møte på Tana bru 3. oktober. Formålet var å gi dem informasjon om den fredete bygningsmassen i kommunen og om tilskuddsordninger. Møtet hadde stor oppslutning og tilbakemeldingen fra de frammøtte var svært positiv.</p>
    <p>Mål for tilskuddsordningen - Bygningsvernprosjekter:</p>
    <p>Sikring, vedlikehold og istandsetting av automatisk freda bygninger og anlegg.</p>
    <p>Sametinget disponerer seks millioner kroner øremerkete midler fra Riksantikvaren til tilskuddsordningen <span type="quote">«Freda bygninger i privat eie»</span>. Sametinget følger opp tildelte prosjekter og veileder private eiere av automatisk fredete samiske bygninger. Sametinget ønsker å bidra til å styrke kompetanse på antikvarisk istandsetting. I september ble det gjennomført kurs i tørrmuring på Stormoen i Narvik kommune og kurs i taktekking med never og torv på Trondarnes i Harstad kommune.</p>
    <p type="listitem">8	Helse og sosial</p>
    <list>
      <p type="listitem">Samfunnsmål:</p>
    </list>
    <p>God helse og likeverdige helse- og sosialtjenester tilrettelagt det samiske folks språklige og kulturelle bakgrunn.</p>
    <p>
      <em type="bold">Ny nasjonal helse- og sykehusplan (2020-2023) </em>
    </p>
    <p>Regjeringen har igangsatt en ny nasjonal helse- og sykehusplan for 2020-2023. Sametinget har konsultert på planen, og fått gjennomslag for at Helse Nord i denne perioden skal følge opp det nasjonale prosjektet « <em type="italic">Strategisk videreutvikling av spesialisthelsetjenester til den samiske befolkningen». </em></p>
    <p>I nasjonal helse- og sykehusplan fremkommer det også at Helsedirektoratet skal gjennomføre et forprosjekt for gjennomgang av oppgavedeling og samhandling mellom lærings- og mestringstjenestene i spesialisthelsetjenesten og den kommunale helse- og omsorgstjenesten. Sametinget har fått aksept for at man ved revidering av lærings- og mestringssentrene også skal vurdere hvordan disse tjenestene kan gjøres mer tilgjengelige for samiske pasienter og hvordan de kan bidra til å heve helsekompetansen i befolkningen for øvrig.</p>
    <p>Helsedirektoratet og de regionale helseforetakene har fått i oppdrag å utarbeide en analyse av befolkningens fremtidige behov for psykiske helsetjenester. Helsedirektoratet skal også gi anbefalinger om ansvars- og oppgavefordeling mellom spesialisthelsetjenesten og kommunene når det gjelder brukere med psykisk helse- og rusutfordringer. Sametinget har fått påpekt i planen at analysen og anbefalingene også skal omfatte den samiske befolkningens framtidige behov for psykiske helsetjenester. I planen vises det også til organisering av samiske fagnettverk. Analysen vil også inngå i kunnskapsgrunnlaget for å vurdere dimensjonering av utdanningskapasitet, bemanning og arbeidsdeling mellom ulike yrkesgrupper. Sametingets posisjoner i ny nasjonal helse- og sykehusplan vil følges opp i konsultasjoner på oppdragsdokumenter til Regionale helseforetak. </p>
    <p>
      <em type="bold">Fagutvikling og kompetanseheving i omsorgstjenestene til samiske brukere </em>
    </p>
    <p>Sametinget og Helsedirektoratet har nå igangsatt prosess for å til løsninger som bidrar til utvikling og kompetanseheving på tjenestetilbudet på pleie- og omsorgsiden til samiske brukere. Det er avholdt dialogmøte med aktuelle samiske miljøer i nord-, sør- og lulesamiske områder med sikte på å komme frem til gode løsninger for fremtidig fagutvikling og kompetanseheving i omsorgstjenestene til samiske brukere. Utviklingssenteret i Karasjok skal bestå som nå og ha en sentral rolle i miljøet. Prosessen er ikke avsluttet.</p>
    <p>Sametinget har deltatt på fagseminar for ressursgruppe Samisk pasient, i regi av utviklingssenter for sykehjem og hjemmetjenester for den samiske befolkningen i Karasjok. Sametinget hadde innlegg om Sametingets arbeid for samiske pasienter.</p>
    <p>
      <em type="bold">Møte med Stortingets helse- og omsorgskomité </em>
    </p>
    <p>Stortingets helse- og omsorgskomité besøkte sametingsrådet i forbindelse med deres komitéreise i Finnmark. I møte med komiteen la sametingsrådet frem opplysninger som fremkommer i ulike undersøkelser om helse- og livsvilkår for den samiske befolkningen, hva Sametinget vet om helsetilstanden i den samiske befolkningen, om Sametingets arbeid på området, og om arbeidet med videreutvikling av spesialisthelsetjenester for den samiske befolkningen. Stortingskomiteen ønsket informasjon om enkelte tema, om forskjeller i kommuner, og om språk- og kulturkompetanse i sektoren. Det ble videre stilt spørsmål om hvorfor satsinger på helsetjenester til den samiske befolkningen ikke er det samme som for den norske befolkningen. Stortingskomiteen ga uttrykk for at det er bekymringsfullt at disse undersøkelsene og tallmateriale ikke er av nyere dato. Sametingsrådet har i ettertid fulgt dette opp med et nytt møte med Helse- og omsorgskomiteen, hvor Sametingets helsebudsjett var temaet.</p>
    <p>
      <em type="bold">Inspirasjonsdag om mat for eldre </em>
    </p>
    <p>Sametingsrådet har deltatt på inspirasjonsdag om mat for eldre i regi av Fylkesmannen i Troms og Finnmark. Målgruppe for seminaret var helsepersonell i kommuner i Troms. Sametingsrådet deltok i paneldebatten og hadde innlegg med tema samiske mattradisjoner og samisk matkultur på institusjoner, og betydningen av kjent mat for eldre på institusjon. Sametingsrådet påpekte også kommunenes ansvar for tilrettelegging og mulighet for å tilberede næringsrik kost til de eldre.</p>
    <p>
      <em type="bold">Møte med Nord universitet </em>
    </p>
    <p>Sametinget har møtt Fakultet for sykepleie og helsevitenskap ved Nord universitet i Bodø om universitetets forskningsstrategi med særlig fokus på samisk forskning. Universitetet har en klar nordområdeprofil, og har en satsing på samisk helseforskning og særlig fokus på lule- og sørsamiske forhold. Sametinget løftet frem hvilke behov Sametinget ser som aktuelle forskningstema innen samisk helseforskning for universitetet. Spesielt ble forskning på tjenestetilbud til samer i kommunene vektlagt. Sametinget påpekte også behov for forskning på samiske barn og unges helse, og forhold knyttet til fornorskingsprosesser.</p>
    <p type="listitem">9	Urfolksrettigheter, internasjonalt samarbeid og likestilling</p>
    <list>
      <p type="listitem">Samfunnsmål:</p>
    </list>
    <p>Rettigheter som er anerkjent i FNs erklæring om urfolksrettigheter er implementert i lovverk og praktisk politikk.</p>
    <p>Samisk samarbeid</p>
    <list>
      <p type="listitem">Mål for innsatsområdet:</p>
    </list>
    <p>Samisk språk, kultur og samfunnsliv bevares og utvikles både innenfor den enkelte nasjonalstat og på tvers av statsgrensene.</p>
    <p>
      <em type="bold">Samordning av sametingsvalgene i Finland, Norge og Sverige </em>
    </p>
    <p>Samisk parlamentarisk råd (SPR) har vedtatt at det skal igangsettes en utredning om samordning av sametingsvalgene i Finland, Norge og Sverige, og at det skal avholdes et seminar om emnet. En arbeidsgruppe med representanter fra alle tre sameting er oppnevnt og seminar er avholdt. Arbeidsgruppen la frem sine anbefalinger for styret i SPR på styremøte 30. august. Styret vedtok at respektive sameting behandler saken internt, at styret i SPR fortsetter behandling av saken etter det, og at saken om nødvendig legges frem for parlamentarikerkonferansen i 2020.</p>
    <p>
      <em type="bold">Identifisere konkrete grensehindringer i samiske områder </em>
    </p>
    <p>Samisk parlamentarisk råd (SPR) har vedtatt å igangsette arbeid med å identifisere konkrete grensehindringer i samiske områder, med mål om å fjerne og bekjempe grensehindringer som bremser for samarbeid i samiske områder. Arbeidsgruppe med medlemmer fra alle tre sameting er oppnevnt. Runar M. Balto representerer Sametinget i Norge og er også leder for gruppen. Arbeidsgruppen har igangsatt sitt arbeid.</p>
    <p>
      <em type="bold">Seminar </em>
      <em type="bold">om s </em>
      <em type="bold">amepolitikken i forvaltningen </em>
    </p>
    <p>Sametingspresident Aili Keskitalo holdt 22. oktober et innlegg på et seminar for departementsansatte som hadde som tittel: Samepolitikken i forvaltningen - bakgrunn og utvikling. Presidentens innlegg fokuserte på retten til å bestemme over egen framtid.</p>
    <p>Nordområdene</p>
    <list>
      <p type="listitem">Mål for innsatsområdet:</p>
    </list>
    <p>En bærekraftig utvikling for folkene som bor i nord.</p>
    <p>
      <em type="bold">Nominering av kandidater </em>
    </p>
    <p>Styret i Samisk parlamentarisk råd (SPR) har gitt sin støtte til nominering av Laila Susanne Vars som den arktiske regions kandidat til FNs Ekspertmekanisme for urfolks rettigheter for den kommende perioden, 2020-2023.</p>
    <p>Styret i SPR har gitt sin støtte til nominering av José Francisco Cali Tzay som FNs spesialrapportør for urfolksrettigheter.</p>
    <p>
      <em type="bold">Barents parlamentarikerkonferanse </em>
    </p>
    <p>Nordiske og russiske politikere fra hele Barentsregionen møttes i Haparanda 17.- 18. september i forbindelse med den 9. Barents parlamentarikerkonferanse. Fra Sametinget deltok sametingspresident Aili Keskitalo, parlamentarisk leder for Arbeiderpartiets gruppe i Sametinget Ronny Wilhelmsen og plenumsleder Tom Sottinen. Parlamentarikerkonferansen rettet fokus på infrastruktur og bærekraft i Barentsregionen. Det ble vedtatt en resolusjon fra konferansen.</p>
    <p>
      <em type="bold">Barentsrådets utenriksministermøte </em>
    </p>
    <p>Sametingsrådet deltok i utenriksministerens delegasjon til utenriksministermøtet i Barentsrådet i Umeå, Sverige 3. oktober. Norge overtok formannskapet etter Sverige for 2019-2021. Norges prioriteringer for formannskapet vil være å fremme helse, folk-til-folk-kontakt og kunnskap.</p>
    <p>Urfolksrettigheter</p>
    <list>
      <p type="listitem">Mål for innsatsområdet:</p>
    </list>
    <p>FNs erklæring om urfolks rettigheter er implementert i lovverk og praktisk politikk.</p>
    <p><em type="bold">Møte med Patentstyret </em>Sametingsrådet avholdt møte med Patentstyret 29.- 30. august i Karasjok. Det ble gjennomgått hvordan Patentstyret gir rettigheter til varemerke, design og patent i Norge, og det ble drøftet hvordan Patentstyret kan øke sin kompetanse om samisk kultur. Sametinget viste til saken om at det var gitt enerett til et varemerke som baserer seg på et solsymbol, som har sitt opphav fra en lulesamisk runebomme. Patentstyret kunne ikke kommentere enkeltsaker som er under klagebehandling, men de var tydelige på at det ikke skal gis enerett til varemerker, herunder logoer, figurer og bilder, dersom de ikke har et særpreg. Det er ikke et særpreg dersom varemerket er kjent fra før av. Det forventes at klagebehandlingen på solsymbolet blir avgjort i løpet av vinteren 2020. <em type="bold">Vertskap for FNs spesialrapportør for menneskerettigheter og miljø </em>Sametingsrådet var vertskap da FNs spesialrapportør for menneskerettigheter og miljø, Mr. David R. Boyd, besøkte Sametinget, samiske institusjoner, organisasjoner og det samiske sivile samfunnet i perioden 18.- 20. september. Særskilt klimaendringer, forvaltning av laks og sjøsamiske rettigheter ble drøftet med spesialrapportøren. </p>
    <p>I sin foreløpige rapport skriver spesialrapportøren at han i Finnmark fant ut at utbygging av gruver, vindparker, vannkraft, veier og høyspentledninger har resultert i tap og fragmentering av beiteområder som truer samenes reindrift. Han støttet samenes bekymringer rundt utbyggingsplanene av Davvi vindpark, gruvedrift i Nussir og gjenåpningen av gruvedrift i Biedjovággi. I rapporten anbefales det at Norge øker innsatsen om å sikre frivillig og informert samtykke fra samene før beslutninger tas som påvirker deres rettigheter, da vil Norge kunne gi verden en modell for beskyttelse av urfolk, beskyttelse av miljøet og de vil fremheve sammenhengen mellom menneskerettigheter, sunne økosystemer og friske mennesker. Den endelige rapporten om Norge skal forelegges for FNs menneskerettighetsråd sin 43. sesjon, som er fra 24. februar til 20. mars 2020.</p>
    <p>
      <em type="bold">Ekspertseminar om tradisjonell kunnskap og urfolks fiskeri i Arktis </em>
    </p>
    <p>Sametingsrådets politiske rådgiver deltok på ekspertseminar om tradisjonell kunnskap og urfolks fiskeri i den arktiske regionen, som fant sted i Food and Agriculture Organization (FAO) i Roma 23.- 24. september. Seminaret samlet flere urfolkseksperter, fiskere, forskere og andre fra Arktis som delte perspektiver og utvekslet erfaringer om tradisjonell kunnskap og fiskeri. Seminaret danner grunnlag for videre arbeid om temaet i FAO.</p>
    <p>Likestilling</p>
    <list>
      <p type="listitem">Mål for innsatsområdet:</p>
    </list>
    <p>Et likestilt samisk samfunn med like rettigheter og muligheter for alle.</p>
    <p>
      <em type="bold">Paneldebatt på Kvinnefrontens Mørketallskonferanse </em>
    </p>
    <p>Sametingsrådet deltok 14. september i paneldebatt på Kvinnefrontens Mørketallskonferanse i Oslo.</p>
    <p>Tema for konferansen var voldtektsstatistikk, forebygging, samtykkelov, sexindustrien og vold og overgrep mot samiske kvinner.</p>
    <p>
      <em type="bold">Møte med FNs spesialrapportør for rettighetene til personer med nedsatt funksjonsevne </em>
    </p>
    <p>Sametingsrådet hadde møte med FNs spesialrapportør for rettighetene til personer med nedsatt funksjonsevne, Catalina Devandas, i Karasjok 7. oktober. Dette var i forbindelse med spesialrapportørens offisielle besøk i Norge som fant sted fra 2. til 11. oktober.</p>
    <p>I spesialrapportørens avsluttende uttalelse om besøket i Norge bemerker hun: « <em type="italic">Situasjonen for personer med nedsatt funksjonsevne i den samiske befolkningsgruppen er særlig bekymringsfull siden disse ikke har tilgang til samme tjenester og muligheter på eget språk og kultur. Samer med nedsatt funksjonsevne må ofte velge enten tilgang til nødvendige helsetjenester og andre tjenester ved å flytte eller å bevare samisk språk og kultur, men uten tilgang til slike tjenester. I praksis opplever mange samer, dersom de skal bedre sine levekår, at de ikke har annet valg enn å flytte til områder der få eller ingen samer bor, og der kontakten med samisk språk på skolen, og med samisk familie og omgangskrets er svært begrenset. Samer med nedsatt funksjonsevne, særlig kvinner og personer med intellektuell funksjonsnedsettelse, er også spesielt utsatt for mobbing, hatefulle ytringer, vold og overgrep. Jeg oppfordrer Regjeringen til å sørge for kultursensitive tjenester og nødvendige ressurser slik at den samiske befolkningsgruppen kan utvikle sine egne tjenester innen funksjonsnedsettelse </em>» </p>
    <p>
      <em type="bold">Møte med Likestillingsombudet </em>
    </p>
    <p>Sametingsrådet hadde 28. oktober møte med Likestillingsombud Hanne Bjurstrøm. Tema for møtet var oppfølging av samarbeidsavtalen mellom partene. Tema som ble diskutert var innspill til Regjeringens handlingsplan mot vold i nære relasjoner.</p>
    <p>
      <em type="bold">Møte med Sámi NissonForum </em>
    </p>
    <p>Sametingspresident Aili Keskitalo hadde møte med Sámi NissonForum 31. oktober, der hun ble informert om planleggingen av den globale urfolkskvinnekonferansen som er tenkt gjennomført i Finland 11.- 14. august 2020.</p>
    <p>
      <em type="bold">Panelsamtale på Kvinnefrontens feminismekonferanse </em>
    </p>
    <p>Sametingsrådet deltok i panelsamtale på Kvinnefrontens feminismekonferanse 2. november i Oslo. Tema for samtalen var Urfolkskvinners kamp mot vold og undertrykking.</p>
    <p>Vold i nære relasjoner i samiske samfunn</p>
    <p>
      <em type="bold">Innspillsmøte til handlingsplan mot vold i nære relasjoner </em>
    </p>
    <p>Sametingsrådet arrangerte, i samarbeid med regjeringen, innspillsmøte til handlingsplan mot vold i nære relasjoner 29. oktober. Regjeringen skal utarbeide handlingsplan mot vold i nære relasjoner med eget kapittel om tiltak for det samiske samfunn. Møtet ble ledet av kultur- og likestillingsminister Trine Skei Grande, sametingspresident Aili Keskitalo og sametingsrådet. Det var god deltakelse på møtet og det ble levert flere innspill til regjeringen.</p>
    <p type="listitem">10	Samarbeidsavtaler</p>
    <list>
      <p type="listitem">Samfunnsmål:</p>
    </list>
    <p>Et styrket samisk språk, kultur og samfunnsliv.</p>
    <p>I perioden har Sametinget hatt aktiviteter i forhold til to bykommuner:</p>
    <p>
      <em type="bold">Oslo kommune </em>
    </p>
    <p>Sametinget er gjort kjent med at organisering av samisk opplæring i Oslo er under endring. Utdanningsetaten avholdt i september et orienteringsmøte for samiske foreldre med barn som får samiskopplæring, i forhold til relokalisering av samisk undervisning ved Kampen skole. Sametinget har ønsket å være orientert underveis om prosessen i saken. Konklusjonen etter møtet var at Utdanningsetaten begynner prosessen på nytt, der foreldrenettverket er med å se på kriterier og gi tilbakemelding på hvilke kriterier Utdanningsetaten skal vektlegge.</p>
    <p>
      <em type="bold">Alta kommune </em>
    </p>
    <p>Sametinget og Alta kommune har avholdt et folkemøte om samarbeidsavtalen i oktober i Alta. Det var stor oppslutning om møtet fra både samiske organisasjoner, institusjoner og private personer. Deltakerne kom med viktige innspill til samarbeidsavtalen om undervisning, samiske næringer og samisk møteplass. Innspillene tas med i det videre arbeidet med konkretisering av samarbeidsavtalen.</p>
    <p>Sametingsrådet var 16. oktober i dialogmøte med Alta kommune om samarbeidsavtalen. Mange viktige temaer ble diskutert, blant annet skole og barnehagetilbud, samisk eldrepolitikk, samiske kulturtilbud og en samisk møteplass som kan gi tilbud som språkkurs, møtested og duodji- og kunstaktiviteter.</p>
    <list>
      <p type="listitem">11	Politisk nivå</p>
    </list>
    <p>Samisk parlamentarisk råd (SPR)</p>
    <p>
      <em type="bold">Plenumsmøte </em>
    </p>
    <p>Samisk parlamentarisk råds (SPR) plenumsmøte ble avholdt i Haparanda i Sverige 18.- 19. september. Sametinget i Finland overtok ledervervet i SPR og vil inneha vervet i minst 16 måneder. Handlingsplan for neste periode ble vedtatt, og det ble besluttet at neste sameparlamentarikerkonferanse avholdes i Inari i Finland august 2020.</p>
    <p>
      <em type="bold">Felles organ for forvaltning og utvikling av samiske symboler </em>
    </p>
    <p>SPRs og Samerådets felles organ for forvaltning og utvikling av samiske nasjonalsymboler avholdt arbeidsmøte i Tromsø 28.- 29. august. Fellesorganets mandat er å foreslå retningslinjer for forvaltning av samiske nasjonalsymboler, samt å vurdere hvilke samiske nasjonalsymboler slike retningslinjer skal gjøres gjeldende for. De har også fått i oppdrag fra Samenes 21. konferanse om å utse en samisk nasjonaljoik. Arbeidet er igangsatt. Arbeidsgruppens medlemmer er Thomas Åhren, Petra Magga Vars, Anders Kråik, Lars-Anders Baer, Ol Johan Gaup og Anna Igontova. Det er ikke satt av særskilte ressurser til gjennomføring av tiltaket.</p>
    <p>Sametingsrådet</p>
    <p>
      <em type="bold">Samarbeid med Walt Disney Animation Studios om Frozen 2 </em>
    </p>
    <p>De samiske presidentene i sametingene og Samerådet møtte produsent Peter Del Vecho av filmen Frozen 2 til en høytidelig markering av det samiske samarbeidet med Walt Disney Animation Studio i Oslo 22. og 23. september. Partene underskrev en seremoniell avtale som da ble offentliggjort. Den allsamiske arbeidsgruppa <em type="italic">Verddet </em>, opprettet av SPR, og dets medlemmer var også tilstedePresidentene deltok også på en presentasjon der filmskaperne presenterte klipp fra filmen og fortalte om arbeidet til nordisk presse, inviterte gjester og bransjefolk. Samiske medier var invitert til undertegnelsen og presentasjonen, der filmskaperne også offisielt anerkjente det samiske samarbeidet. </p>
    <p>De samiske presidentene reiste også til Hollywood, Los Angeles for verdenspremieren av filmen 7. november. Dette var en del av avtalen mellom partene. De samiske presidentene hadde med seg hver sin datter for begivenheten, og fikk mye medieoppmerksomhet på den røde løperen. NRK Sápmi fikk presseplass på den røde løperen som ett av totalt fire europeiske medier.</p>
    <p>
      <em type="bold">Prinsesse Ingrid Alexandras konfirmasjon </em>
    </p>
    <p>Sametingspresident Aili Keskitalo og plenumsleder Tom Sottinen deltok på H.K.H Prinsesse Ingrid Alexandras konfirmasjonsgudstjeneste i slottskapellet i Oslo 31. august, med etterfølgende lunsj på det kongelige slott. Sametingspresident Aili Keskitalo leste fra den nyoversatte samiske bibelen under konfirmasjonsgudstjenesten. H.K.H Prinsesse Ingrid Alexandra fikk overrakt en guksi og den nyoversatte samiske bibelen i konfirmasjonsgave fra Sametinget.</p>
    <p>
      <em type="bold">Husbankkonferansen </em>
    </p>
    <p>Sametingsrådet har deltatt på konferanse som Husbanken arrangerte 11. og 12. september. Temaet var; Hvordan kan alle bo godt og trygt i nord. Sametingsrådet tar sikte på å etablere et samarbeid med Husbanken for å få et samarbeid innenfor felles boligpolitiske områder, bedre koordinert innsats overfor de samiske kommunene, samt bedre bruk av økonomiske virkemidler, samt ordninger for lokal utvikling innenfor skole, barnehage, eldreomsorg og kultur.</p>
    <p>Sametingets ungdomspolitiske utvalg (SUPU)</p>
    <p>SUPU deltok på sametingsrådets innspillsmøte med samiske ungdomsorganisasjoner i august. Samme dag hadde de samiske ungdomsorganisasjonene eget uformelt møte. </p>
    <list>
      <p type="listitem">12	Kunngjøring av nye saker - oppfølging</p>
    </list>
    <p>Sametingsrådets oppfølging av nye saker kunngjort på plenumsmøte i september, sak 31/19.</p>
    <p>
      <em type="bold">Forslag 1: Elektronisk avstemming sametingsvalget </em>
    </p>
    <p>Ved kommunestyre- og fylkestingsvalget i 2011 gjennomførte 10 kommuner elektronisk forhåndsstemmegivning via internett. Ved stortingsvalget i 2013 ble det også gjennomført prøveprosjekt, denne gangen i 12 kommuner.</p>
    <p>Ved stortingsvalget i 2017 var det i utgangspunktet meningen at tellingen skulle skje automatisk, men det ble stilt spørsmål ved graden av sikkerhet rundt en slik telling, slik at regjeringen innførte krav om manuell telling.</p>
    <p>Frykten for manipulering av et elektronisk valg, og særlig i etterkant av spørsmål om påvirkning av det amerikanske presidentvalget i 2016, har gjort at regjeringen har gått bort fra tanken om elektronisk valg. De nasjonale sikkerhetsmyndighetene har også tilrådt at man ikke gjennomfører valg som eValg før man har et system som kan garantere mot valgfusk mv.</p>
    <p>Selv om man ved eValg har klare fordeler som at det blir enklere å telle stemmer og å administrere, er det også ulemper, som f.eks. valgfusk og manipulasjon. Det er også kostnader i forbindelse med ny teknologi, og selv om man i Norge har et godt utbygd nett, er det fremdeles steder i Norge der man ikke har et stabilt internett.</p>
    <p>For sametingsvalget gjelder det at det i kommuner med færre enn 30 i manntallet bare er forhåndsstemmegivning. Hvorvidt dette påvirker valgdeltakelsen er noe som må ses nærmere på. Et slikt spørsmål avhenger av f.eks. aldersfordelingen i valgmanntallet, ettersom man antar at eldre velgere helst ønsker rammene som valgdagen gir, mens unge velgere ønsker en lettere måte å avgi stemme på.</p>
    <p>For sametingsvalget i 2013 og 2017 var prosentandelen av forhåndsstemmer henholdsvis på 42,5% og 49,0%. Den samme tendensen ser man også ved stortingsvalg. Det er derfor ikke gitt at det at det i enkelte kommuner bare er anledning til å forhåndsstemme, er noe som påvirker valgdeltakelsen.</p>
    <p>Før man går i gang med å endre valgordning mv. bør man derfor ha en grundigere gjennomgang av hvordan dagens ordning fungerer. Institutt for samfunnsforskning gjennomfører et 4-årig prosjekt som skal se på ulike sider av dagens valgordning, deriblant også utviklingstendenser i forhåndsstemmegivningen. Dette prosjektet forventes ferdigstilt i løpet av 2021.</p>
    <p>
      <em type="bold">Forslag 2: Sametingets støtte til Nord-Norgebanen </em>
    </p>
    <p>Nord-Norgebanen utredes av Jernbanedirektoratet, og Sametinget har sendt inn innspill og skal konsulteres i første omgang på administrativt nivå om utredningen. Det har allerede vært konsultasjoner på administrativt nivå mellom Sametinget og Jernbanedirektoratet om utredningen den 17. juni 2019. I innspillet sier Sametinget at utredningen og temarapporten om samiske interesser ikke er tilstrekkelig for å vise de faktiske konsekvensene som denne utbyggingen kan ha for naturgrunnlaget for samisk kultur, næringsutøvelse og samfunnsliv.</p>
    <p>Reindrift blir sterkt berørt langs hele traseen og det vil være viktig å få frem de reelle konsekvensene av utbyggingen, samt at det opprettes tidlig dialog og at avbøtende tiltak, som tunneler, gjerder og overganger etc. legges inn i kostnadsestimat allerede fra utredningsstadiet, og at dette følger hele prosessen. Sametinget mener også at en Nord-Norgebane må ha mål om null-toleranse for reinpåkjørsler, og derfor vil tidlig dialog med reindriftsnæringen være av avgjørende betydning og burde vært gjennomført allerede ved valg av traseer til jernbanen. Videre legger Sametinget vekt på at samisk utmarksbruk langs hele traseen må bli utredet, blant annet vil traseen gå gjennom kjerneområder for pite-, lule- og markasamiske områder, uten at konsekvensene av dette er utredet i rapporten. Disse områdene er sårbare for opprettholdelsen av samisk kultur.</p>
    <p>Sametinget forventer at det utarbeides en temarapport om folkerettslige betraktninger, spesielt i forhold til om den samlende belastingen for reinbeitedistriktene overstiger folkerettslig terskel.</p>
    <p>Reinbeitedistriktene i tiltaksområdet er allerede svært belastet av andre utbygginger, og er dermed svært sårbare for nye inngrep. I tillegg vil det være viktig å ha folkerettslige betraktninger vedrørende andre samiske interesser langs traseen.</p>
    <p>Videre er samiske kulturminner heller ikke kartlagt langs traseen og det er behov for en grundig kartlegging av samiske kulturminner dersom man går videre med utredningen av en Nord-Norgebane. Sametinget mener også at det vil være viktig og avgjørende at de som eventuelt skal utrede samiske interesser, kulturminner, sårbare områder osv., må ha tilstrekkelig faglig kompetanse på samiske forhold. Sametinget vil behandle denne saken politisk når Konseptvalgutredningen (KVU) for Nord-Norgebanen foreligger. </p>
    <p>
      <em type="bold">Forslag 3: Igangsettelse oppstart av samiskundervisning ved skolestart </em>
    </p>
    <p>Når skolene starter på høsten får Sametinget ofte forespørsel fra foreldre om hvilke rettigheter deres barn har til undervisning i samisk utenfor forvaltningsområder. Vi har mottatt flere slike henvendelser denne høsten.</p>
    <p>Spørsmål som går igjen er følgende:</p>
    <list>
      <p type="listitem">Hvilke rettigheter har elever til samiskundervisning utenfor forvaltningsområdene</p>
      <p type="listitem">Kan foreldre kreve stedlig undervisning i samisk fremfor fjernundervisning</p>
      <p type="listitem">Hvordan sikre at skoleeiere i tilstrekkelig grad tilrettelegger for fjernundervisning (lokalitet, teknisk utstyr, og assistent for de minste elevene)</p>
      <p type="listitem">Hvordan sikre at fjernundervisning iverksettes ved skolestart på høsten, og hvordan hindre at fjernundervisning først kommer på plass lenge etter skolestart.</p>
      <p type="listitem">Har elevene rett til hospitering</p>
      <p type="listitem">Hva skjer med samiskundervisningen i kommunesammenslåing</p>
    </list>
    <p>Sametinget får flere henvendelser fra foreldre som er bekymret over at samiskundervisningen ikke kommer i gang ved skolestart på lik linje med andre fag, og ofte ikke i gang før langt ut på høsthalvåret. Foreldre opplyser om mange forskjellige argumenter fra skolen på hvorfor undervisningen ikke kommer i gang. Foreldre opplyser også om manglende kunnskap på skolene om samiske barns rettigheter i samiskundervisning. Foreldre er også bekymret for at skolene ikke setter inn vikar i samiskundervisning, noe som gjør at elevene mister flere undervisningstimer i året.</p>
    <p>Sametinget ser at opplæringsloven ikke er tydelig når det gjelder samiskundervisning utenfor forvaltningsområdet. Sametinget ser det som meget alvorlig at skoleeiere ikke kjenner godt nok til opplæringsloven og om samiske barns opplæringsrettigheter. Dette har vært en vedvarende utfordring for foreldre over flere år.</p>
    <p>Sametinget veileder foreldrene om rettighetene i opplæringsloven jf. barns rett til samiskundervisning, rammeverk for fjernundervisning, utdanningsdirektoratets tolking av fjernundervisning og om hospiteringsordningen. Sametinget har gitt innspill til opplæringsloven om dette og har anbefalt utvalget å tydeliggjøre samiske barns rettigheter i forslaget til ny opplæringslov. </p>
    <p>
      <em type="bold">Forslag 4: Sametingsmelding: Laks - rettigheter, tradisjoner og forvaltning </em>
    </p>
    <p>Sametinget vil i 2020 utarbeide en sametingsmelding om lakseforvaltning. Meldingen vil omhandle forvaltning i både sjø og elv. I meldingen vil Sametinget fokusere på forvaltning, politikk og rettigheter. </p>
    <p>
      <em type="bold">Forslag 5: Samisk som muntlig språk </em>
    </p>
    <p>Sametinget bevilger aktivitetstilskudd til språksentre til arrangering av samiskspråklige tiltak, i form av språkkurs og språkarenaer for definerte språkopplæringsgrupper. Språksentrene sender 3-årige tiltaksplaner med budsjett til Sametinget som danner grunnlag for sametingsrådets beregning av aktivitetstilskudd for hvert språksenter. Gjennom aktivitetstilskuddet kan Sametinget oppfordre språksentrene til å legge til rette for arenaer som fører til muntlig språkbruk. Under språkuken arrangerte språksentrene samiske aktiviteter, og språkuken bør blir et årlig tiltak for å synliggjøre og fremme de samiske språkenes verdi i hele samfunnet.</p>
    <p>For første gang har fagfornyelsen en felles overordnet del - verdier og prinsipper i grunnopplæringen. Den forplikter staten Norge til å tilrettelegge for at det samiske folket kan sikre og utvikle sitt språk, sin kultur og sitt samfunnsliv. Den forplikter også alle norske skoler å undervise om samisk kultur og samfunnsliv. De samiske læreplanene har nå fått inn at opplæring skal skje med sterke språkopplæringsmodeller og at barn skal få samisk opplæring via fjernundervisning. Sametinget har også i forbindelse med revidering av opplæringsloven arbeidet for å styrke fjernundervisningen, blant annet gjennom språkbad.</p>
    <p>
      <em type="bold">Forslag 6: Styrking av Samisk parlamentarisk råd </em>
    </p>
    <p>Sametingsrådet ser betydningen av et godt samisk parlamentarisk samarbeid. SPRs sekretariat rullerer i dag mellom de tre sametingene og har ikke eget sekretariat.</p>
    <p>Arbeidet igangsettes i samarbeid med Sametinget i Finland, som for tiden har presidentvervet og sekretariatsansvaret i SPR. Sekretariatsfunksjonen følger det sameting som har presidentvervet (SPR arbeidsordning §6).</p>
    <list>
      <p type="listitem">Sametingsrådets innstilling overfor Sametinget:</p>
    </list>
    <p>Sametinget tar Sametingsrådets beretning om virksomheten i perioden til orientering.</p>
  </body>
</document>
