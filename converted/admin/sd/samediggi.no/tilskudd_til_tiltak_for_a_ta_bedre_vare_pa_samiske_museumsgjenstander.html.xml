<document xml:lang="nob" id="no_id"><header><title>Tilskudd til tiltak for å ta bedre vare på samiske museumsgjenstander - Sametinget</title><genre code="admin"/><author><unknown/></author><year>2024</year><wordcount>182</wordcount><conversion_status type="standard"/><availability><free/></availability><multilingual/><origFileName>https://sametinget.no/oddasat/doarjja-doaibmabidjui-mii-galga-sami-museadavviriid-buorebut-gahttet.32164.aspx?sprak=1</origFileName><parallel_text xml:lang="sme" location="doarjja_doaibmabidjui_mii_galga_sami_museadavviriid_buorebut_gahttet.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Tilskudd til tiltak for å ta bedre vare på samiske museumsgjenstander</p>
<p><em type="italic">Sametingsrådet har bevilget et tilskudd på 345 450 kroner til RidduDuottarMuseat som skal gå til innkjøp av en XRF-maskin. </em></p>
<p xml:lang="sme">Maja Kristine Jåma    Åse M. P. Pulk/Sámediggi</p>
<p>Dette er en maskin som skal brukes til å teste gjenstander som ble tilbakeført til de samiske museene i forbindelse med Bååstede-prosjektet. Gjenstandene som ble gitt til de samiske museene ble ikke testet for pesticider. En XRF-maskin vil kunne si noe om uorganiske pesticider, som for eksempel kvikksølv og arsenikk som har blitt mye brukt i insektsbekjempelse på norske og utenlandske museer. Ifølge Store norske leksikon er pesticider kjemiske midler mot skadelige organismer som griper forstyrrende inn i våre omgivelser som planter, i hus og hjem, lager, tekstiler, og så videre. – Dette er en viktig investering for museumssiidaen. Med denne maskinen vil man være bedre rustet til å ta vare på samiske museumsgjenstander med tanke på å avdekke skadelige stoffer som kan bryte ned svært verdifulle samiske kulturskatter, og å behandle de slik at de får lengre varighet, sier sametingsråd Maja Kristine Jåma (NSR).</p>
</body></document>
