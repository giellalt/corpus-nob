<document xml:lang="nob" id="no_id"><header><title>Sametingsrådet tildeler over 1,3 millioner kroner til utgivelse av samisk musikk og joik - Sametinget</title><genre code="admin"/><author><unknown/></author><year>2020</year><wordcount>337</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/sametingsradet-tildeler-over-1-3-millioner-kroner-til-utgivelse-av-samisk-musikk-og-joik.7216.aspx</origFileName><parallel_text xml:lang="sma" location="saemiedigkieraerie_1_388_millijovnh_joekede_baejhkoehtaemman_saemien_musihkeste_jih_vueleste.html"/><parallel_text xml:lang="sme" location="samediggeraddi_juolluda_1_388_miljon_ruvnno_sami_musihka_ja_ludiid_almmuheapmai.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Sametingsrådet tildeler over 1,3 millioner kroner til utgivelse av samisk musikk og joik</p>
<p><em type="italic">Elleve utgivelser har fått støtte til utgivelse av samisk musikk og joik fra sametingsrådet i denne søknadsrunden, og det er en god og variert sjangerspredning blant søknadene og tilsagnene. </em></p>
<p>Formålet med tildelingene er å fremme god samisk musikk som er tilgjengelig for mange. I år er det gitt støtte til både moderne og tradisjonell samisk musikk.</p>
<p>– Samisk musikk er en viktig og unik del av vårt kulturuttrykk. Søknadene og tildelingene viser at det skjer mye spennende på dette området. Mange sjangere er involvert og mange artister holder et høyt nivå, sier sametingsråd Henrik Olsen.</p>
<p>Blant annet er det gitt støtte til albumet <span type="quote">«Jovssai mu niegus»</span> av Emil Karlsen. Karlsen var Riddu Riđđus unge artist i 2019 og har markert seg som en dyktig låtskriver med et spennende lydbilde og et godt uttrykk.</p>
<p>– Det er veldig flott å kunne støtte unge artister som Emil. Dette er en av våre artister som vi allerede har hørt mye bra fra og som jeg gleder meg til å se utvikle seg videre, sier Olsen.</p>
<p>Det er gitt støtte både til nye og etablerte samiske artister. Blant annet til gruppa Ozas der søstrene Sara Marielle Gaup Beaska og Risten Anine Gaup utgjør duoen.</p>
<p>– Ozas har allerede spilt på flere scener både i Sápmi og ellers i Norge og en utgivelse fra gruppen har vært etterspurt av publikum. Det er gledelig at det nå vil komme utgivelse fra dem, sier Henrik Olsen.</p>
<p>Det er også gitt støtte til utgivelser med joik, deriblant til utgivelse av barnejoiker av Amundsen Riverwood studio og Bernt Mikkel Haglund sammen med flere tradisjonelle joikere.</p>
<p>– Vi er glad for at det er mange som har inkludert joik i tradisjonell eller moderne form i sin musikk, sier sametingsråden.</p>
<p>Neste søknadsfrist på tilskuddsordningen Utgivelse av joik og samisk musikk er 1. oktober 2020.</p>
<p><em type="italic">For mer informasjon eller intervju, kontakt sametingsråd Henrik Olsen +47 907 75 219, eller e-post: henrik.olsen@samediggi.no </em></p>
<p>Oversikt tildelinger musikktilskudd vår 2020</p>
</body></document>
