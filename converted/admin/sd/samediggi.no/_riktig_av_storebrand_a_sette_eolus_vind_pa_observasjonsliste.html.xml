<document xml:lang="nob" id="no_id"><header><title>– Riktig av Storebrand å sette Eolus Vind på observasjonsliste - Sametinget</title><genre code="admin"/><author><unknown/></author><year>2022</year><wordcount>275</wordcount><conversion_status type="standard"/><availability><free/></availability><multilingual/><origFileName>https://sametinget.no/saernieh/riktig-av-storebrand-a-sette-eolus-vind-pa-observasjonsliste.21712.aspx?sprak=1</origFileName><parallel_text xml:lang="sme" location="_rievttes_dahku_storebrandas_bidjat_eolus_vind_geahcu_vuollai.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title" xml:lang="nno">– Riktig av Storebrand å sette Eolus Vind på observasjonsliste</p>
<p>Storebrand setter Eolus Vind på observasjonsliste på grunn av fare for brudd på menneskerettighetene til reineierne i Jillen-Njaarke som følge av vindkraftutbygging på Øyfjellet. Investorene kommer med anbefalinger til utbyggerne for å belyse risikoen og forslår tiltak for å unngå et mulig brudd på menneskerettighetene og retten til kulturutøvelse.</p>
<p><em type="italic">Maja Kristine Jåma    Árvu/Sametinget    – Sametingsrådet har tidligere påpekt at reindriftas adkomst til vinterbeite må sikres og at de folkerettslige forpliktelsene må følges. Når staten ikke virker å se de røde flaggene, er det viktig og riktig at næringslivet og investorer ser nærmere på det, sier sametingsråd Maja Kristine Jåma (NSR). </em></p>
<p>Tiltakene som Storebrand foreslår bygger på at konsultasjonsprosessen må forbedres og ha det formål om å oppnå et fritt forhåndsinformert samtykke fra direkte berørte.</p>
<p>– Investorene har også et ansvar og de bør være sitt ansvar bevisst når de investerer i prosjekter i samiske områder. Alle selskaper burde ha retningslinjer for ivaretakelse av og respekt for menneskerettigheter, sier Jåma.</p>
<p>Samtidig problematiserer sametingsrådet forhåndstiltredelse i forbindelse med tildeling av konsesjon for vindkraftverk som gis av Olje- og energidepartementet.</p>
<p><em type="italic">– </em><em type="italic">Dessverre er utbyggingen på Øyfjellet ferdig og dermed også raseringen av viktige reinbeiteområder og flyttleier. Forhåndstiltredelse bør ikke gis i samiske områder og prinsippet om samtykke bør styrkes i alle inngrepssaker. Jeg har en forventning om at regjeringen følger opp, og det er noe jeg skal ta opp med olje- og energiministeren når jeg møter han om knappe to uker, avslutter Jåma. </em></p>
<p>Les rapporten: Sustainable Investment Review - Q2 2022</p>
<p><em type="italic">For spørsmål eller intervju, kontakt sametingsråd Maja Kristine Jåma (NSR) </em><em type="italic">, mob. +47 472 42 366, </em><em type="italic">maja.kristine.jama@samediggi.no </em></p>
</body></document>
