<document xml:lang="nob" id="no_id"><header><title>Oppfordrer kommuner til å søke om å bli med i forvaltningsområdet for samiske språk - Sametinget</title><genre code="admin"/><author><unknown/></author><year>2023</year><wordcount>343</wordcount><conversion_status type="standard"/><availability><free/></availability><multilingual/><origFileName>https://sametinget.no/saernieh/oppfordrer-kommuner-til-a-soke-om-a-bli-med-i-forvaltningsomradet-for-samiske-sprak.26201.aspx?sprak=1</origFileName><parallel_text xml:lang="sme" location="avzzuha_suohkaniid_ohcat_samegielaid_halddasanguvlui.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Oppfordrer kommuner til å søke om å bli med i forvaltningsområdet for samiske språk</p>
<p><em type="bold">F  orvaltningsområdet for samiske språk deles fra nå av inn i tre ulike kommunekategorier med forskjellige forpliktelser og rettigheter. – Jeg vet at flere kommuner har ventet på denne lovendringen, før de søker seg inn i forvaltningsområdet. Jeg håper at flere kommuner følger etter, sier sametingsråd Mikkel Eskil Mikkelsen (NSR). </em>   </p>
<p>I forvaltningsområdet for samisk språk gir samelovens språkregler rett til å bruke og få svar på samisk språk i kontakt med offentlige organer og til å møte samisk språk i offentlig sammenheng. Stortinget har 30. mai 2023 vedtatt endringer i sameloven, som gjør at samelovens språkregler nå er tilpasset til behovene og språksituasjonen i de ulike kommunene i forvaltningsområdet.</p>
<p><em type="bold">– Det er gledelig at lovendringen er på plass. Nå må kommuner sette i gang søknadsprosess, sier Mikkelsen. </em>   </p>
<p>Lovendringen gjør at det nå er tre ulike kommunekategorier innenfor forvaltningsområdet for samiske språk; språkutviklingskommuner, språkvitaliseringskommuner og språkstimuleringskommuner.</p>
<p>Språkutviklingskommuner og språkvitaliseringskommuner skal ha det høyeste rettighetsnivået, og tilsvarer kommuner som er en del av dagens forvaltningsområde. Språkstimuleringskommuner vil være for kommuner hvor den samiske befolkningen i hovedsak er tilflyttet, og ikke har samme tilknytning til samisk språk.</p>
<p><em type="bold">– Med en differensiering av rettighetene og forskjellige kommunekategorier håper vi at flere kommuner blir en del av språkforvaltningsområdet. Hver ny kommune i forvaltningsområdet for samiske språk vil være med på å bevare og utvikle de samiske språkene. Vi håper også på at dette medfører at vi får med kommuner i skolte-, pite- og umesamisk område også, sier Mikkelsen. </em>   </p>
<p>Når kommuner søker seg inn i forvaltningsområdet for samiske språk, må de opplyse om hvilken kategori de ønsker å være i, og dermed kan kommunene i stor grad bestemme selv hvilket språkrettighetsnivå de ønsker å ha. Det vil også være mulig å endre kategori om språksituasjonen i kommunen endrer seg, og man kan dermed gi befolkningen flere rettigheter og tilbud etter hvert.</p>
<p>Les mer om forvaltningsområdet for samiske språk</p>
<p><em type="italic">For intervju eller spørsmål, kontakt sametingsråd Mikkel Eskil Mikkelsen (NSR), tlf. +47 917 42 161   ,   mikkel.eskil.mikkelsen@samediggi.no     </em></p>
</body></document>
