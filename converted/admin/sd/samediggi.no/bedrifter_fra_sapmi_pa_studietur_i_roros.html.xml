<document xml:lang="nob" id="no_id"><header><title>Bedrifter fra Sápmi på studietur i Røros - Sametinget</title><genre code="admin"/><author><unknown/></author><year>2024</year><wordcount>378</wordcount><conversion_status type="standard"/><availability><free/></availability><multilingual/><origFileName>https://sametinget.no/adasa/bedrifter-fra-sapmi-pa-studietur-i-roros.34572.aspx?sprak=1</origFileName><parallel_text xml:lang="sme" location="sami_fitnodagat_oahppomatkkis_plassjes.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Bedrifter fra Sápmi på studietur i Røros</p>
<p>14 bedrifter fra Sápmi deltar i et prosjekt om samisk mat, i regi av Sametinget, hvor Visjona AS er prosjektleder. – Vi har latt oss imponere og inspirere på Røros, sier bedriftene.</p>
<p>Målet med prosjektet, som har pågått siden juni, er blant annet å legge grunnlag for etablering av et samisk matmerke.</p>
<p>– Et samisk matmerke vil være en viktig del av prosjektet for å synliggjøre og styrke samiske mattradisjoner. Merket vil fungere som et kvalitetsstempel som garanterer at produktene er laget i tråd med samiske tradisjoner og verdier. Dette kan bidra til å bygge opp solide merkevarer som gir økt faglig kvalitet og omsetning. Merket vil også hjelpe forbrukere med å gjenkjenne og velge samiske matprodukter, noe som kan øke etterspørselen og støtte lokale produsenter. I tillegg vil det kunne fremme bærekraftig utvikling og profesjonalisering av næringen, samtidig som det formidler samisk kultur på en etisk og kvalitativ god måte, sier Sametingspresident Silje Karine Muotka. Denne uken har noen av bedriftene, Sametinget og Visjona AS, vært på studietur på Røros for å se og lære. Rørosmat SA , et fellesorgan for salg, distribusjon og markedsutvikling for matprodusenter i Rørostraktene, som over mange år har bygd den sterke merkevaren Rørosmat, var vertskap. – Våre råvarer er i verdensklasse, men vi kan løfte oss i hele verdikjeden, og vi må samarbeide tettere, sier Ellinor Utsi fra Davvi Siida. Turen gikk blant innom Coop Mega for å se på hvordan store og små matprodusenter profilerers og selges i butikk. Det Coop Mega Røros har fått til med å la alle produsentene få hylleplass, uten krav til leveranse volum, var noe bedriftene fra nord lot seg begeistre av. Gruppen besøkte også Stensaas Reinsdyrslakteri, Rørosrein, Galåvolden Gård og Røros Bryggeri. Inntrykket vi sitter igjen med er at dette er en stolt matregion med profesjonelle aktører. Bedriftene samarbeider tett, de heier på hverandre og selger hverandres produkter. – Vi har mange små bedrifter, men bedriftene på Røros har jo også vært små en gang, sier Alf Emil Paulsen fra Juga Mikrobryggeri. – Vi er alle fulle av inntrykk, og lærdommen fra turen tar vi med oss hjem i det videre arbeidet med samisk mat, sier daglig leder Harriet Steinkjer Nystu i Visjona AS, som er prosjektleder.</p>
</body></document>
