<document xml:lang="nob" id="no_id"><header><title/><genre code="admin"/><author><unknown/></author><wordcount>429</wordcount><conversion_status type="standard"/><availability><free/></availability><submitter name="Kevin Brubeck Unhammer" email="unhammer@fsfe.org"/><multilingual><language xml:lang="nob"/><language xml:lang="sme"/><language xml:lang="eng"/></multilingual><origFileName>http://www.sametinget.no/layout/set/print/Spraak/Fakta-om-samiske-spraak/Med-samisk-spraak-i-lomma</origFileName><parallel_text xml:lang="sme" location="samegiella-lummas.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision: 154948 $; </version></header><body><p>Med samisk språk i lomma / Fakta om samiske språk / Språk / Forsiden - Sametinget</p>
<p type="title">Med samisk språk i lomma</p>
<p xml:lang="sme">01. juli 2014</p>
<p>Sametingsrådet har behandlet tilskudd til språkprosjekter for 2014. Årets store overraskelse var den store søkermassen på utvikling av applikasjoner til smarttelefoner og nettbrett. Dette innebærer at det om kort tid vil være en rekke samiske applikasjoner tilgjengelige for alle. På denne måten kan man snart gå med samisk språk i lomma.</p>
<p><em type="bold">- Sametingsrådet er svært fornøyde med at nettopp slike prosjekter igangsettes. Applikasjoner er i stor grad tilgjengelige for både barn, ungdom og voksne og kan være både en god støtte for de som holder på å lære samisk, og gir samtidig de som har samisk som hjemmespråk et samiskspråklig alternativ, uttaler president Aili Keskitalo. </em></p>
<p>Utvikling av ulike applikasjoner har eksplodert de siste årene, og Sametingsrådet mener derfor det er utrolig viktig at det også settes fokus på samiskspråklige applikasjoner. Sametingspresident Aili Keskitalo er opptatt av at samisk språk må henge med i tiden, særlig når det gjelder ungdom er det viktig at utvikling av samisk språk skjer naturlig og gjennom det ungdom er opptatt av.</p>
<p><em type="bold">- Vi må være med på utviklingen, og tilpasse samiskspråklige tilbud til den moderne verden. Samiske applikasjoner er nettopp med på å bidra til en artig, lærerik og ikke minst lett tilgjengelig måte å lære samisk språk på – den ligger i lomma. </em></p>
<p><em type="bold">Samisk språk i bygd og by </em></p>
<p>Årets søkermasse viser også at det er stort fokus på tiltak for å styrke samisk språk både i bygder og større byer. Blant annet har Álttá sámi giellaguovddáš/ Alta samisk språksenter fått tilskudd til å avholde nybegynnerkurs både dagtid og kveldstid i Langfjordbotn, Kvalsund og Alta. Samisk Hus i Oslo har også fått innvilget midler til å avholde nybegynnerkurs i Oslo</p>
<p><em type="bold">- Det er særlig gledelig å se at byer som Oslo, Tromsø og Alta i stor grad satser på samisk språk. Dette er svært positivt og gir mange flere mulighet til å lære seg samisk språk, ved at de faktisk kan ta opplæringen på sitt hjemsted, sier president Aili Keskitalo. </em></p>
<p><em type="bold">Læring gjennom aktivitet og lek </em></p>
<p>I tillegg til søknader om utvikling av applikasjoner og språkkurs, søkes det også om støtte til språkleir og språkarenaer. Språkarenaer er viktige under språkopplæringen og gir den enkelte mulighet til å bruke språket utenfor opplæringen. Språkleir for barn og unge har lenge vist seg å være både populært og nyttig. På denne måten får barn og unge komme sammen og gjennom sosiale aktiviteter og lek både lære og bruke språket.</p>
<p>Språkprosjekter 2014-innvilget.xls</p>
<p>33,50 kB</p>
</body></document>