<document xml:lang="nob" id="no_id"><header><title>Krever at foreslått lovtekst til ny motorferdsellov endres - Sametinget</title><genre code="admin"/><author><unknown/></author><year>2024</year><wordcount>336</wordcount><conversion_status type="standard"/><availability><free/></availability><multilingual/><origFileName>https://sametinget.no/adasa/krever-at-foreslatt-lovtekst-til-ny-motorferdsellov-endres.33817.aspx?sprak=1</origFileName><parallel_text xml:lang="sme" location="gaibida_ahte_evttohuvvon_lahkateaksta_odda_mohtorjohtolatlahkii_rievdaduvvo_.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Krever at foreslått lovtekst til ny motorferdsellov endres</p>
<p><em type="italic">Sametingets plenum skal i neste uke behandle uttalelse til forslaget til ny lov om motorisert ferdsel i utmark. Sametingsrådet er svært kritisk til lovforslaget. </em></p>
<p xml:lang="olo">Silje Karine Muotka</p>
<p>Forslaget til ny lov tar ikke hensyn til de innspillene Sametingets plenum har fremmet overfor Motorferdsellovutvalget og sametingspresident Silje Karine Muotka er sterkt bekymret over lovforslaget.</p>
<p>– Det har vært manglende konsultasjon og ivaretakelse av samisk perspektiv hittil i denne lovprosessen. Vi reagerer på at motorferdsellovutvalget ble opprettet uten konsultasjon eller forutgående prosess med Sametinget, til tross for at lovverket potensielt har store konsekvenser for samiske forhold, sier Muotka.</p>
<p>Sametinget fikk ikke anledning til å konsultere med Klima- og miljødepartementet om lovutvalgets mandat. Det at det ble oppnevnt en samisk representant til referansegruppen og ikke til selve utvalget, har ikke i tilstrekkelig grad bidratt til å ivareta samenes tradisjonelle bruk av utmark.</p>
<p>Utvalgets rapport anerkjenner betydningen av samisk kulturutøvelse, men den foreslåtte lovteksten begrenser kulturutøvelsen til næring. Sametingsrådet mener derfor at forslaget til ny motorferdsellov i praksis begrenser mulighetene for motorferdsel i forbindelse med annen samisk utmarkbruk, <em type="italic">meahcásteapmi </em>. Dette vil føre til en svekkelse av samisk kulturutøvelse, som i mange områder er avhengig av tilgang til tradisjonelle høstingsområder for aktiviteter som jakt, sanking og innlandsfiske. </p>
<p>Sametingsrådet mener at Sametinget ikke kan gi sin tilslutning til lovforslaget slik det nå foreligger, og at det må gjøres endringer for å sikre at loven er i samsvar med internasjonal urfolksrett og samisk rettsforståelse.</p>
<p>– Sametingsrådet innstiller overfor plenum at Sametinget må be om konsultasjoner med statlige myndigheter for å sikre at samene som urfolk blir ivaretatt i den nye motorferdselloven og krever at den foreslåtte lovteksten endres. Dette er spesielt viktig i lys av Sannhets- og forsoningskommisjonens rapport, samt at utvalgets sammensetning og utredning ikke har hatt den nødvendige bredden, kompetansen og legitimiteten i forhold til samisk kulturutøvelse, sier sametingspresident Silje Karine Muotka.</p>
<p>Sametingets plenum behandler saken fredag 27. september.</p>
<p>Les sakspapirene til sak 045/24 Sametingets uttalelse til NOU 2024:10 - Ny motorferdsellov</p>
</body></document>
