<document xml:lang="nob" id="no_id"><header><title>PRM: Styrker tilstedeværelse i sørsamisk språkområde</title><genre code="admin"/><author><unknown/></author><year>2020</year><wordcount>321</wordcount><conversion_status type="standard"/><availability><free/></availability><multilingual/><origFileName>https://www.sametinget.no/Nyhetsarkiv/PRM-Styrker-tilstedevaerelse-i-soersamisk-spraakomraade</origFileName><parallel_text xml:lang="sma" location="prm-sov-lihkesvoetem-naennoste-aaarjelsaemien-gieledajvesne.html"/><parallel_text xml:lang="sme" location="prd-nanne-sajis-mattasami-giellaguovllus.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision: 154948 $; </version></header><body><p type="title">PRM: Styrker tilstedeværelse i sørsamisk språkområde</p>
<p>Sametinget lyser ut nyopprettet formidlerstilling i sørsamisk område med arbeidssted Hattfjelldal og åpner med det sitt niende kontorsted.</p>
<p>Sametinget har i dag 8 kontorsteder fra Varangerbotn i nord til Snåsa i sør. I løpet av våren 2020 lyses det ut to formidlerstillinger som skal jobbe aktivt med veiledning og formidling av samisk litteratur. Den ene stillingen plasseres på Árran lulesamiske senter i Hamarøy, der Sametinget allerede har et etablert kontorsted, mens den andre stillingen plasseres på det samiske kultur- og utviklingssenteret Sijti Jarnge i Hattfjelldal.</p>
<p>– Det er svært gledelig at vi med formidlerstillingen i Hattfjelldal styrker vår tilstedeværelse ytterligere i det sørsamiske språkområdet. Vi er glade for at Sijti Jarnge har ønsket Sametinget velkommen til deres senter. Vi ser det som positivt at Sametinget vil kunne inngå i et tettere samarbeid med samiske aktører i Hattfjelldal og omegn, sier direktør Rune Fjellheim i Sametinget.</p>
<p type="title">Spre kunnskap om samisk litteratur</p>
<p>De nyopprettede formidlerstillingene skal jobbe aktivt med veiledning og formidling av samisk litteratur, der de skal arbeide med å øke kunnskapen om samisk litteratur og kultur til bibliotekene, barnehager, skoler og andre i henholdsvis sør- og lulesamisk språkområde, i tråd med plenumsvedtaket om <span type="quote">“Formidling av samisk litteratur”</span> fra september 2018.</p>
<p>Sametinget vil i løpet av våren lyse ut de to stillingene.</p>
<p>– Dette er to spennende stillinger der vi leter etter selvstendige og utadvendte mennesker med et bankende hjerte for samisk litteratur og et brennende ønske om å formidle. Vi ser frem til å komme tilbake til Hattfjelldal for å formelt åpne vårt nye kontorsted samtidig som vi tar imot vår nye medarbeider, sier sametingsdirektøren.</p>
<p>Sametingets administrasjon besøkte Sijti Jarnge denne uken der man blant annet så på kontorlokaler og diskuterte videre fremdrift. Det er også mulig at andre stillinger i Sametingets administrasjon kan bli plassert til Hattfjelldal ved ledig kontorkapasitet på senteret.</p>
<p><em type="italic">For mer informasjon, kontakt direktør Rune Fjellheim, tlf: 910 09 320, rune.fjellheim@samediggi.no </em></p>
</body></document>