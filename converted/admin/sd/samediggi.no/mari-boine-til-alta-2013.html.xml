<document xml:lang="nob" id="no_id"><header><title/><genre code="admin"/><author><unknown/></author><wordcount>315</wordcount><conversion_status type="standard"/><availability><free/></availability><submitter name="Kevin Brubeck Unhammer" email="unhammer@fsfe.org"/><origFileName>http://www.sametinget.no/layout/set/print/Internasjonalt-arbeid/Alta-2013/Mari-Boine-til-Alta-2013</origFileName><parallel_text xml:lang="sma" location="mari-boine-alta-2013.html"/><parallel_text xml:lang="sme" location="mari-boine-algoalbmotkonferansii-altai-2013.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision: 154948 $; </version></header><body><p>Mari Boine til Áltá 2013 / Áltá 2013 / Internasjonalt arbeid / Forsiden - Sametinget</p>
<p type="title">Mari Boine til Áltá 2013</p>
<p>18. mars 2013</p>
<p>Mari Boine og inuiten Nive Nielsen er blant hovedattraksjonene under den internasjonale urfolkskonferansen i Alta i sommer. Hele Alta sentrum vil preges av urfolkskultur mellom 9. og 12. juni.</p>
<p>Kulturprogrammet for urfolkskonferansen Áltá 2013 er klart, og inneholder en rekke kulturaktiviteter hver eneste dag under den internasjonale konferansen. Konferansestart markeres ved mottakelse på Høgskolen i Alta søndag 9. juni, og avsluttes med utekonsert i Alta sentrum med Mari Boine og Nive Nielsen onsdag 12. juni.</p>
<p><em type="bold">- Vi er svært glade for at to så flotte artister som Mari Boine og Nive Nielsen sagt seg villig til å avslutte denne, for urfolkene, viktige konferansen. Det bidrar til bred oppmerksomhet rundt konferansen og urfolkspolitikken. Men først og fremst gir Altas befolkning og gjester en super avslutning på en kulturell og begivenhetsrik uke, sier Sara Margrethe Oskal i Sametinget, ansvarlig for kulturprogrammet under Alta 2013. </em></p>
<p>Mandag 10. juni viser Beaivváš Sámi Teáhter forestillingen <span type="quote">”Ridn `oaivi ja nieguid oaidni”</span> (Den rimhårende og drømmeseeren) av Nils Aslak Valkeapää i Alta kultursal. Tirsdag 11. juni er det utekonsert i Alta sentrum med deltakelse fra lokale skoler. Gjennom alle dager under konferansen avvikles torghandel i Alta sentrum og ulike kunstutstillinger i Finnmarkshallen. I hallen vil det også være utstilt barnetegninger fra de 7 ulike urfolksregionene med temaet <span type="quote">”Min drømmehytte”</span>.</p>
<p>- Vi har lagt vekt på at det skal være et tilbud for alle, og vårt mål har vært å involvere hele lokalsamfunnet i Alta. Idrettslaget BUL står for torghandel, barn og unge deltar på flere arrangementer. Vi ønsker at konferansen skal prege og involvere også lokalt i Alta, sier Oskal.</p>
<p><em type="bold">Áltá 2013 kulturprogrammet </em></p>
<p><em type="bold">Kontaktperson </em></p>
<p>Rådgiver Sara Margrethe Oskal, tel. 78 48 42 32, ansvarlig for kulturprogrammet Áltá 2013.</p>
<p><em type="bold">Lenker </em></p>
<p>Mari Boines nettside Nive Nielsens nettside Beivváš Sámi Teahters nettside</p>
</body></document>