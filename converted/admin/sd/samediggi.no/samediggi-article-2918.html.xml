<document xml:lang="nob" id="no_id"><header><title>PRM: Dokumentinnsyn på Sametingets nettsider - Sámediggi Sametinget</title><genre code="admin"/><author><unknown/></author><publChannel><publication><publisher>Sámediggi/Sametinget</publisher></publication></publChannel><wordcount>189</wordcount><conversion_status type="standard"/><availability><free/></availability><submitter name="" email="divvun@samediggi.no"/><origFileName>http://samediggi.no/Artikkel.aspx?aid=2918&amp;sprak=Norsk&amp;Print=1</origFileName><parallel_text xml:lang="sme" location="samediggi-article-2918.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision: 154948 $; </version></header><body><p>PRM: Dokumentinnsyn på Sametingets nettsider - Sámediggi Sametinget</p>
<p type="title">PRM: Dokumentinnsyn på Sametingets nettsider</p>
<p><em type="italic">Sametinget åpner for direkte dokumentinnsyn på Sametingets nettsider fra 2. mars 2009. Alle offentlige dokumenter som er kommet inn til Sametinget fra 1. januar 2009 vil bli lagt ut for direkte dokumentinnsyn. </em></p>
<p>- Det er et viktig prinsipp for demokratiet å sikre innsynsretten i Sametingets dokumenter. Vi ønsker økt interesse for og deltakelse i Sametingets politiske debatter og prosesser. Dette kan styrke allmennhetens innsikt i samiske samfunnsspørsmål, og på sikt blant annet styrke valgmanntallet og deltakelse ved sametingsvalg. Retten til innsyn gjør det mulig å realisere den demokratiske retten til deltakelse i Sametingets beslutningsprosesser. Sametinget har fra før en postjournal som er åpen på våre nettsider, men nå blir det også mulig å laste ned Sametingets dokumenter fra nett. Iverksettelse av direkte dokumentinnsyn på Sametingets nettsider gjør at Sametingets åpenhetspolitikk faktisk går lenger enn kravene i den nye offentlighetsloven, sier sametingspresident Egil Olli. I Sametingets budsjett for 2008 ble det vedtatt at direkte dokumentinnsyn i Sametingets elektroniske dokumentarkiv skal åpnes. Forskriften til den nye offentlighetsloven ble vedtatt 17. oktober 2008 og iverksatt fra 1. januar 2009.</p>
</body></document>