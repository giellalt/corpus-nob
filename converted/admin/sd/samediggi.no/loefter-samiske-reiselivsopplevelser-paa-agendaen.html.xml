<document xml:lang="nob" id="no_id"><header><title>Løfter samiske reiselivsopplevelser på agendaen</title><genre code="admin"/><author><unknown/></author><year>2018</year><wordcount>520</wordcount><conversion_status type="standard"/><availability><free/></availability><multilingual/><origFileName>https://www.sametinget.no/Nyhetsarkiv/Loefter-samiske-reiselivsopplevelser-paa-agendaen</origFileName><parallel_text xml:lang="sme" location="sami-matkeealahusvasihusat-loktejuvvojit-ovdan.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Løfter samiske reiselivsopplevelser på agendaen</p>
<p>Sametinget og Tromsø kommune går nå sammen i et unikt prosjekt for å sikre en god og respektabel forvaltning av samisk kultur i reiselivet.</p>
<p><em type="italic">Felles pressemelding fra sametingsråd Silje Karine Muotka og ordfører Kristin Røymo i Tromsø kommune om Vahca, et samarbeidsprosjekt om samisk kultur i reiselivssammenheng </em></p>
<p>Samisk kultur står sterkt i Nord-Norge og har stor attraksjonskraft i reiselivsmarkedet. Dette er utgangspunktet for samarbeidet mellom Sametinget og Tromsø kommune, der man ønsker å finne frem til løsninger på hvordan man best forvalter samisk kultur i reiselivet. Tromsø har de siste årene opplevd en stor vekst i denne næringen, med gjester fra hele verden, som i stadig større grad etterspør samiske opplevelser.</p>
<p>– For Sametinget er det viktig at det samiske innholdet ivaretas, og at opplevelsene og produktene som tilbys er autentiske og av høy kvalitet. Vi ønsker å skape bevissthet rundt temaet slik at den samiske befolkningen kan føle stolthet over måten vår kultur presenteres av reiselivsaktører, sier sametingsråd Silje Karine Muotka.</p>
<p type="title">Tromsø som foregangskommune</p>
<p>Samarbeidsprosjektet har fått arbeidstittelen Vahca, som betyr nysnø på nordsamisk, og viser til hvordan Tromsø vil gå foran med et godt eksempel og sette spor som andre kan følge, i spørsmålet om hvordan man kan forvalte samisk kultur i kommersiell sammenheng med fokus på økt verdiskapning og bærekraftig vekst.</p>
<p>– Tromsø kommunes nye reiselivsstrategi har fokus på å styrke lokal identitet, opplevelser og produkter. Som ordfører er jeg stolt over samarbeidsavtalen vi har med Sametinget. Det er viktig for oss å ivareta samisk identitet og historie, også gjennom en positiv forsterkning av de gode produktene og aktørene som opererer i kommunen. Folk er nysgjerrige på livene vi lever her i Arktis, og det samiske har en stor og viktig plass i fortellingen om oss, sier ordfører Kristin Røymo.</p>
<p>Det har allerede kommet positive signaler fra blant annet næringslivet i Tromsø om prosjektet, der flere aktører har ytret et generelt ønske om å satse mer på lokale, samiske produkter. Vahca-prosjektet har også fått med seg viktige støttespillere som NordNorsk reiseliv, NHO Reiseliv, UiT Norges arktiske universitet, samt enkeltbedrifter fra næringslivet og reiselivsnæringen i området.</p>
<p type="title" xml:lang="eng">Kick-off seminar</p>
<p>Nå er partene i full sving med å planlegge et eget seminar for alle aktører interessert i temaet samisk kultur og reiseliv i Tromsø, som arrangeres 5. februar 2019 og som nå åpnes for påmelding.</p>
<p>Seminaret vil løfte frem gode eksempler både fra nord og internasjonalt, for å motivere og inspirere reiselivsnæringen og andre i området. Temaet vil være reiseliv og identitet, og målet er å få i gang en diskusjon om hvordan vi ønsker å ha det i tett dialog med næringen selv.</p>
<p>– Hvordan må vi jobbe for at Tromsø og reiselivsaktørene skal bli en <span type="quote">«beste praksis»</span> by når det gjelder turisme, reiseliv og urfolkskultur? Vi har en langsiktig ambisjon om å utvikle gode verktøy for hvordan best forvalte urfolkskultur i en næringssammenheng, som senere kan virke både på et nasjonalt og internasjonalt nivå, avslutter sametingsråd Silje Karine Muotka.</p>
<p><em type="italic">For spørsmål og intervjuer: Rådsmedlem Silje Karine Muotka i Sametinget, tlf: 984 87 576 Ordfører Kristin Røymo i Tromsø kommune, tlf: 480 53 372 </em></p>
</body></document>
