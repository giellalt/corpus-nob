<document xml:lang="nob" id="no_id"><header><title>Kronikk: Når vi tar tak i utfordringene, skaper vi trygghet	 - Sametinget</title><genre code="admin"/><author><unknown/></author><year>2024</year><wordcount>756</wordcount><conversion_status type="standard"/><availability><free/></availability><multilingual/><origFileName>https://sametinget.no/politihke/kronihkh-jih-lohkijetjaalegh/kronikk-nar-vi-tar-tak-i-utfordringene-skaper-vi-trygghet.33702.aspx?sprak=1</origFileName><parallel_text xml:lang="sme" location="kronihkka:_go_bargagoahtit_hastalusaiguin_de_duddjogoahtit_dorvvolasvuoda_.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Kronikk: Når vi tar tak i utfordringene, skaper vi trygghet</p>
<p><em type="italic">Skrevet av sametingspresident Silje Karine Muotka (NSR) og sametingsråd Elisabeth Erke (Sp). </em></p>
<p xml:lang="sme">Silje Karine Muotka og Elisabeth Erke    Åse M. P. Pulk/Sámediggi</p>
<p>Også de mørkeste sidene av samfunnet vårt må kastes lys på og snakkes om. Seksuelle overgrep, voldtekt og trakassering skjer også i samiske samfunn. Kátjá Rávdná Broch Einebakken satte modig flombelysning på dette gjennom å dele sine opplevelser fra Kautokeino. Det har rørt oss dypt. Hun har gitt en stemme til mange som opplever det samme i stillhet.</p>
<p>Ved å ta tak i utfordringene vi har, så kan vi skape trygghet. Når vi prioriterer tiltak for å forebygge voldtekt, overgrep og seksuell trakassering tar vi sammen skritt mot forandring. Ved å anerkjenne problemet kan vi ta nødvendige grep for å beskytte hverandre, og sørge for at ingen må oppleve eller leve i frykt for vold og overgrep.</p>
<p>Kátjá Rávdná og andre som tør å dele av sine vondeste opplevelser gir oss alle en mulighet til å endre samfunnet vi er en del av. Hennes modige stemme gir oss mulighet til å anerkjenne problemene og arbeide sammen for et tryggere samfunn for alle. La oss ikke kaste bort denne muligheten Kátjá Rávdná har gitt oss.</p>
<p>Kjære menn og fedre – vi trenger dere i denne kampen. Vi trenger at også dere snakker med deres unge og barn om overgrep, voldtekt og trakassering. Det er viktig at dere tar del i disse samtalene, at vi sammen viser at vi tar avstand fra all form for overgrep, voldtekt og seksuell trakassering.</p>
<p>Vi vet at overgripere og ofre kan være i alle aldre og kjønn. Vi alle har et ansvar for å skape samiske samfunn hvor respekt og verdighet er selvsagt, og hvor grenseoverskridende atferd ikke aksepteres.</p>
<p>Sametinget skal være med på å dra lasset. Vi har over lang tid jobbet for å møte disse utfordringene. Vi vedtok vår egen handlingsplan mot vold i de samiske samfunn i 2023.</p>
<p>Sametinget jobber med flere konkrete tiltak, blant annet:</p>
<list><p type="listitem">en informasjonskampanje for å formidle nulltoleranse mot vold, øke bevisstheten om overgrep og hvordan vi kan forebygge dem i hele Sápmi.</p>
<p type="listitem">Vi ønsker å bidra til videre oppfølging av overgrepsberørte i Hamarøy og Narvik kommuner.</p>
<p type="listitem">Vi ønsker å evaluere samiske læremidler på temaer om kropp, seksualitet og grensesetting, for å sikre oss at våre barn får de beste læremidlene om temaet.</p>
<p type="listitem">Vi har hatt møter med kommuner og regjeringen for å sørge for at krisesentre er tilgjengelige for og i samiske samfunn.</p>
<p type="listitem">Vi støtter hjelpetelefoner som kan gi noen å snakke med til de som opplever overgrep.</p>
<p type="listitem">Vi har også samarbeidet med organisasjoner som for eksempel Sex og politikk for å lage informasjon og undervisningsmateriell på samisk.</p>
</list><p>Samtidig har NASAK - Nasjonalt samisk kompetansesenter blitt opprettet denne sametingsperioden og der skal det tilbys veiledning og bistand for å sikre likeverdig tjenestetilbud til den samiske befolkningen. Det innebærer støtte til familievernet, kommunalt barnevern, statlig barnevern og krisesentre om samiske forhold.</p>
<p>Stiftelsen Alternativ til vold (ATV) har opprettet kontor i Alta og tilbyr hjelp til både voldsutøvere og voldsberørte.</p>
<p>Dette arbeidet er viktig, men vi vet at det ikke er nok. Målet er at vi i Sápmi skal ha nulltoleranse for vold, seksuelle overgrep og trakassering. Ingen skal behøve å utsettes for det. Et trygt samfunn er målet, og det målet må være innen rekkevidde.</p>
<p>Overgrep, voldtekt og seksuelle krenkelser er straffbare handlinger, og både kan og skal følges opp av de ansvarlige sektormyndighetene. Det omfatter både helsevesen, politi, justisvesen og andre instanser i det offentlige som barnehage og skole hvor det er en varslingsplikt etter loven. Det er snakk om krenkelser og gjerninger som kan ødelegge enkeltmennesker og som skaper betydelige utfordringer i et livsløp. Det er derfor viktig at det forebyggende arbeidet prioriteres meget høyt på alle nivå.</p>
<p>Sametinget har vært i kontakt med ordfører i Kautokeino kommune, for å gi støtte til deres videre arbeid mot vold. Videre vil Sametinget være med å ta initiativ til styrket samarbeid de samiske kommunene imellom, der målet er å stå sammen, der kommunene med ulike erfaringer og praksiser kan lære av hverandre.</p>
<p>Vi har tro på oss som folk. På vårt mot til å møte vanskelige situasjoner, på vår evne til å endre oss og vår vilje til å forme et trygt samfunn for alle.</p>
<p>Et trygt samfunn for alle kan kun skje gjennom at samfunnet selv tar tak i vanskelige saker og åpner de viktige rommene for endring. Sametinget, kommunen, helsevesenet, skolen, politiet og andre sektorer har ansvar for å lede vei.</p>
</body></document>
