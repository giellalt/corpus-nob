<document xml:lang="nob" id="no_id"><header><title>Sametinget behandler fiskerisak i plenum  - Sametinget</title><genre code="admin"/><author><unknown/></author><year>2024</year><wordcount>340</wordcount><conversion_status type="standard"/><availability><free/></availability><multilingual/><origFileName>https://sametinget.no/adasa/sametinget-behandler-fiskerisak-i-plenum.33685.aspx?sprak=1</origFileName><parallel_text xml:lang="sme" location="samediggi_meannuda_guolastusassi_dievascoahkkimis_.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Sametinget behandler fiskerisak i plenum</p>
<p><em type="italic">Sametingsrådet har behandlet Sametingets årlige sak om fiskeri 2024, og sendt den videre til plenum for endelig behandling. Saken tar for seg de viktigste fiskeripolitiske utfordringene for det kommende året, med særlig fokus på sjøsamiske interesser. </em></p>
<p>Sametingsrådet har satt søkelyset på kortsiktige politiske målsetninger som skal styrke sjøsamisk fiskeri i møte med stadig skiftende rammebetingelser.</p>
<p type="title">Fiskeri som bærebjelke for sjøsamiske samfunn</p>
<p>Fiskeriene er livsviktige for mange sjøsamiske samfunn, og Sametinget arbeider for å sikre rettferdig tilgang til fiskeressursene.</p>
<p>– Vi står i en tid hvor sjøsamiske fiskerettigheter er under press, og det er avgjørende at vi tar grep for å sikre disse rettighetene for fremtiden. Denne saken er et viktig steg i å styrke grunnlaget for sjøsamisk kultur og næring, og den gir oss mulighet til å sette klare politiske mål for fiskerireguleringene i 2025, sier sametingspresident Silje Karine Muotka (NSR).</p>
<p type="title">Viktige tiltak og fremtidige prosesser</p>
<p>Sametingsrådet understreker viktigheten av å sikre stabile rammevilkår som gir levelige betingelser for sjøsamiske fiskere. En sentral del av saken er å sikre en desentralisert mottaksstruktur for kystflåten, som er avgjørende for å opprettholde livskraftige kystsamfunn.</p>
<p>– Uten lokale mottaksanlegg vil det bli vanskelig for mange småskala fiskere å drive lønnsomt, og dette kan få alvorlige konsekvenser for de samiske kystsamfunnene, forklarer Muotka.</p>
<p>Saken inkluderer også forslag som tar sikte på å bedre fiskernes sosiale forhold, slik at det blir enklere å kombinere fiskeryrket med familieliv og velferdsordninger. Dette innebærer blant annet tiltak for å sikre at fiskerne kan ta ut foreldrepermisjon uten å tape inntekt, og styrking av velferdstilbudet langs kysten.</p>
<p>Saken skal behandles i Sametingets plenum torsdag 26. september. Når saken har blitt behandlet av Sametingets plenum, vil den danne grunnlaget for Sametingets videre arbeid med fiskerireguleringer i 2025. Dette inkluderer konsultasjoner med Nærings- og fiskeridepartementet og Fiskeridirektoratet, samt deltakelse i den blandede norsk-russiske fiskerikommisjonen.</p>
<p>– Gjennom disse prosessene skal vi sikre at samiske interesser blir hørt og ivaretatt i alle ledd av fiskeriforvaltningen, sier Muotka.</p>
<p>Les saksdokumentene i sak 038/24 Sametingets årlige sak om fiskeri 2024</p>
</body></document>
