<document xml:lang="nob" id="no_id"><header><title>Sannhet og forsoning - Pilar 5: Implementering av regelverk - Sametinget</title><genre code="admin"/><author><unknown/></author><year>2024</year><wordcount>626</wordcount><conversion_status type="standard"/><availability><free/></availability><multilingual/><origFileName>https://sametinget.no/sannhets-og-forsoningskommisjonens-rapport/pilar-5-implementering-av-regelverk/</origFileName><parallel_text xml:lang="sme" location="duohtavuohta_ja_soabadeapmi_-_pilara_5:_njuolggadusaid_implementeren.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Sannhet og forsoning - Pilar 5: Implementering av regelverk</p>
<p>Manglende gjennomføring av vedtatt politikk er en massiv utfordring. Stortinget bør sette i gang en gjennomgang av manglende implementering av regelverk.</p>
<p xml:lang="nno">Les plenumssaken: Sannhet og forsoning - Pilar 5: Implementering av regelverk</p>
<p>Behandlet i Plan- og finanskomiteen .</p>
<p>Ansvarlig: Silje Karine Muotka</p>
<p type="title">Vedtak i Sametingets plenum 7. mars 2024</p>
<p type="title">Sametingets overordnete kommentarer</p>
<p>Sametinget støtter kommisjonens vurdering av at manglende implementering i seg selv utgjør en utfordring for effekten av den politikken som er gjeldende. Dersom vedtatt politikk ikke blir fulgt opp utgjør dette en uforholdsmessig tilleggsutfordring for de dette gjelder.</p>
<p>Sametinget støtter kommisjonens vurdering av at en viktig forutsetning for å kunne styrke implementeringen av regelverk er riktig og god kunnskap i offentlig forvaltning og myndighetsutøvelse på alle plan. Samtidig mener Sametinget at en bør være åpne for at implementeringsgapet også kan ha andre årsaker enn mangel på kunnskap, og viser til kommisjonens kartlegging som slår fast at handlingsmønstre, holdninger og strukturer fra fornorskningen er videreført.</p>
<p>Sametinget støtter kommisjonens forslag til tiltak. Sametinget ser det allikevel nødvendig å foreslå ytterligere tiltak, uten at dette er uttømmende. Sametinget foreslår tiltak som omhandler myndighetenes ansvar for å styrke de rammene som skal ivareta urfolks rettigheter.</p>
<p type="title">Kommisjonens forslag til tiltak under pilar 5: Implementering av regelverk</p>
<p><em type="italic">Tiltak 5.1 </em></p>
<p><em type="italic">Som et ledd i Stortingets kontroll med forvaltningen bør det settes i gang en gjennomgang av manglende implementering av vedtak i det minoritetspolitiske feltet. </em></p>
<p>Sametinget deler kommisjonens oppfatning av at manglende gjennomføring av vedtatt politikk er en massiv utfordring. Sametinget slutter seg til kommisjonens anbefaling om at Stortinget, som et ledd i sin kontroll med forvaltningen, setter i gang en gjennomgang av manglende implementering av regelverk.</p>
<p>Sametinget understreker at en slik gjennomgang også bør granske årsakene til at myndighetene ikke har implementert lover, lovfestede rettigheter, vedtak og tiltak som er ment å ivareta den samiske befolkningen. Gjennomgangen må utrede hvilke strukturelle endringer som er nødvendige for at regelverket skal implementeres og for å forhindre implementeringsgap i fremtiden. Gjennomgangen må også inkludere vedtak der fylker og kommuner har ansvar for implementering.</p>
<p><em type="italic">Tiltak 5.2 </em></p>
<p><em type="italic">Kommisjonen oppfordrer myndighetene til å styrke opplæringen om samer, kvener og skogfinner og deres rettigheter for offentlige ansatte. </em></p>
<p>Sametinget støtter kommisjonens forslag til tiltak. Tiltaket er viktig for at det skal være likeverd for samer, kvener og skogfinner i møte med offentlig forvaltning. Dette vil gjelde på alle myndighetsnivå.</p>
<p><em type="italic">Tiltak 5.3 </em></p>
<p><em type="italic">Kommisjonen oppfordrer universitets- og høyskolesektoren til å tilby flere studenter undervisning om urfolk og nasjonale minoriteter. </em></p>
<p>Sametinget støtter dette og ser det som en naturlig følge av mangelen på nødvendig kunnskap i den offentlige forvaltningen slik kommisjonen påpeker. Sametinget understreker at kunnskap om rettigheter må være en del av opplæringen.</p>
<p type="title">Sametingets forslag til tiltak under pilar 5: Implementering av regelverk</p>
<p><em type="italic">Tiltak 5.4 </em></p>
<p><em type="italic">FNs erklæring om urfolks rettigheter implementeres i norsk lov. </em></p>
<p>Sametinget viser til at FNs erklæring om urfolks rettigheter gir uttrykk for folkerettslig sedvanerett, og at den utgjør minstestandarder for overlevelsen av verdens urfolk, og deres verdighet og velferd. Erklæringens rettslige bindende innhold gjør det nødvendig for Norge å følge opp erklæringen aktivt, slik som Canada og Aotearoa (New Zealand) og flere andre stater gjør. Sametinget ber om at regjeringen utarbeider en handlingsplan for implementering av erklæringen i norsk lov.</p>
<p><em type="italic">Tiltak 5.5 </em></p>
<p><em type="italic">Stortinget igangsetter en prosess for å gjennomføre en utreding om Stortingets plikt til å konsultere samiske interesser. </em></p>
<p>Sametinget legger til grunn at det foreligger en konsultasjonsplikt for Stortinget og imøteser snarlig en videre konsultasjonsprosess med stortingets presidentskap om hvordan dette skal ivaretas.</p>
<p>Sametinget viser til at under Stortingsbehandlingen av Prop 86 L 2020-2021 om Endringer i sameloven mv. (konsultasjoner) fremmet kommunal- og forvaltningskomiteen en merknad om Stortingets plikt til å konsultere i Innst 620 L (2020-2021), kapittel 3.2.</p>
<p>Sametinget støtter for øvrig Sametingsrådets forslag til innstilling.</p>
</body></document>
