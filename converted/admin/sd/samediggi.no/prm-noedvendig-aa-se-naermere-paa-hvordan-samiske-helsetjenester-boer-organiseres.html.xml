<document xml:lang="nob" id="no_id"><header><title>PRM: Nødvendig å se nærmere på hvordan samiske helsetjenester bør organiseres</title><genre code="admin"/><author><unknown/></author><year>2019</year><wordcount>363</wordcount><conversion_status type="standard"/><availability><free/></availability><origFileName>https://www.sametinget.no/Nyhetsarkiv/PRM-Noedvendig-aa-se-naermere-paa-hvordan-samiske-helsetjenester-boer-organiseres</origFileName><parallel_text xml:lang="sma" location="prm-daerpies-veelebe-vuartasjidh-guktie-byoeroe-saemien-healsoedienesjh-aarganiseradidh.html"/><parallel_text xml:lang="sme" location="prd-darbu-geahcadit-lagabuidda-movt-sami-dearvvasvuodabalvalusaid-galggasii-organiseret.html"/><parallel_text xml:lang="smj" location="prm-darbbo-darkkelappot-gaehttjat-man-lahkaj-same-varresvuodadievnastusa-lulun-organisieriduvvat.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">PRM: Nødvendig å se nærmere på hvordan samiske helsetjenester bør organiseres</p>
<p>Sametinget mener at organiseringen av spesialisthelsetjenesten i Norge må reflektere samenes særstilling som urfolk.</p>
<p>Sametingets plenum har forrige uke behandlet sak om utvikling og organisering av samiske spesialisthelsetjenester.</p>
<p>Saken tar utgangspunkt i sentrale myndigheters oppdrag til Helse Nord RHF om å ivareta en strategisk videreutvikling av spesialisthelsetjenester til den samiske befolkningen. Sametinget er fornøyd med at dette arbeidet er igangsatt. Gjennom dette oppdraget anerkjenner sentrale myndigheter at samer har særegne behov og egne tilnærminger til egen helse som krever at de blir møtt av et helsevesen som er tilpasset deres språk, kultur og samfunnsliv.</p>
<p>I dag er samiske helseinstitusjoner både økonomisk og organisatorisk underlagt et underliggende helseforetak, og har begrenset innflytelse på egne ressurser og egen styring. Sametinget mener at reell samisk selv- og medbestemmelse må ivaretas i styrende organer, og i planlegging, utforming og organisering av helsetjenester til samiske pasienter.</p>
<p><em type="italic">– Den overordnede organisasjonsstrukturen må erkjenne at samene har en rett til selvbestemmelse. Retten til selvbestemmelse i utforming, styring og kontroll må legges til grunn for organisering av tilrettelagte helsetjenester til samiske pasienter, sier sametingsråd Mikkel Eskil Mikkelsen. </em></p>
<p>Sametinget mener det er nødvendig å se nærmere på hvordan samiske helsetjenester bør organiseres, slik at samiske helsetjenester er tilgjengelige for samiske pasienter i hele landet.</p>
<p>– Vi må se på helseforetaksmodellen. En hensiktsmessig organisering av spesialisthelsetjenestene skal på et overordnet nivå sikre at alle samer får de tjenestene de har krav på, sier Mikkelsen.</p>
<p>Sametinget mener at en samordning av samiske fagressurser er et viktig moment i dette arbeidet. Det bør etableres samiske fagnettverk på tvers av kommunegrenser og spesialisthelsetjenester som følger opp samiske pasienter.</p>
<p>Mikkelsen peker også på at det er begrenset tilgang på samiske fagfolk. Det samiske folk er avhengig av organisasjonsformer som fører til at en kan benytte samiske fagfolk mest mulig fleksibelt.</p>
<p><em type="italic">– Det er behov for å tenke helhetlig og overordnet om organisering av spesialisthelsetjenester til den samiske befolkning for å kunne gi bedre og mer helhetlige tjenester til samiske pasienter som bygger på samisk språk og kultur, sier Mikkelsen. </em></p>
<p><em type="italic">For intervju eller spørsmål, kontakt sametingsråd Mikkel Eskil Mikkelsen, tlf. +47 917 42 161. </em></p>
<p>Sakspapirer og vedtak</p>
</body></document>
