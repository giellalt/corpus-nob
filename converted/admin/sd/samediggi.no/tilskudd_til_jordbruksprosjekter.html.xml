<document xml:lang="nob" id="no_id"><header><title>Tilskudd til jordbruksprosjekter - Sametinget</title><genre code="admin"/><author><unknown/></author><year>2024</year><wordcount>209</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/tilskudd-til-jordbruksprosjekter.33210.aspx</origFileName><parallel_text xml:lang="sme" location="doarjja_eanadoalloproseavttaide.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Tilskudd til jordbruksprosjekter</p>
<p><em type="italic">Sametingsrådet har bevilget til sammen 439 000 kroner til to prosjekter fra tilskuddsordningen til jordbruk, hagebruk og skogbruk. </em></p>
<p xml:lang="sme">Berit Marie P. E. Eira    Árvu/Sametinget</p>
<p>Sametingsrådet har gitt et tilskudd på 330 000 kroner til Geir Kristensen i Langfjordbotn for utbygging av fôringsanlegg i oksefjøs. Sametingets mål er høyere verdiskapning og utvikling av jordbruket, og en måte å få til dette på er å øke slaktevekter for okser i Troms og Finnmark til landsgjennomsnittet. Et bedre fôringsanlegg vil bidra til hyppigere fôring og bedre fôropptak, som igjen vil gi bedre tilvekst på oksene.</p>
<p>Sametinget har også gitt et tilskudd på 109 000 kroner til Grønnslett gård i Skibotn til innkjøp av drivhus for utvikling av lokal grønnsaksproduksjon. Lokalprodusert mat er populært og viktig for utviklingen av næringen i nord. Målet for Grønnslett gård er å øke produksjonen av lokale matprodukter og på sikt få til stor nok produksjon til å dekke et årsverk.</p>
<p>– Det er svært verdifullt at vi i Sametinget kan gi tilskudd til jordbruket. Denne gangen til matproduksjon, som å dyrke planter og øke oksekjøttproduksjonen. Dette er et tiltak som er svært viktig for matsikkerheten. Det gir også gårdene økt inntjening, noe som er svært positivt, sier sametingsråd Berit Marie P. E. Eira (JSL).</p>
</body></document>
