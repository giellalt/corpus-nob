<document xml:lang="nob" id="no_id"><header><title>De samiske samlinger jubileum Kárášjohka/Karasjok 24. november 2022 - Sametinget</title><genre code="admin"/><author><unknown/></author><year>2022</year><wordcount>486</wordcount><conversion_status type="standard"/><availability><free/></availability><multilingual/><origFileName>https://sametinget.no/politihkka/sartnit-ja-sahkavuorut/samiid-vuorka-davviriid-avvudeapmi-karasjogas-skabmamanu-24-b-2022.22943.aspx?sprak=1</origFileName><parallel_text xml:lang="sme" location="samiid_vuorka_davviriid_avvudeapmi_karasjogas_skabmamanu_24_b__2022.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">De samiske samlinger jubileum Kárášjohka/Karasjok 24. november 2022</p>
<p><em type="italic">Tale ved Sametingspresident Silje Karine Muotka       </em></p>
<p>Ráhkis olbmot, kjære godtfolk.</p>
<p>2022 har vært et spennende år! Og det er en glede å være sametingspresident i et år der med flere flotte feiringer. I dag feirer vi hele 50 år her på Sámiid Vuorká-Dávvirat. Det er litt av en historie. Dette er en svært viktig institusjon i Sápmi.</p>
<p>Det var en stor dag i slutten av januar i år da nyheten nådde oss om at den danske kulturministeren hadde gitt sin tillatelse til at Paola-Ánde-tromma kunne bli værende hjemme i Sápmi. Dette har vi jobba mye med, og særlig dere her på Sámiid Vuorká-Dávvirat skal ha æren for at dette gikk vår veg.</p>
<p>Vi kjenner historien om Poala-Ánde – Anders Poulsen og tromma. Poala-Ánde skal ha blitt arrestert i Unjárgga – Nesseby i 1691 fordi han var i besittelse av sin tromme. Han skal ha blitt avhørt i Vadsø i 1692, men fikk aldri noen dom, siden de avventet signaler fra København. Han ble slått i hjel under varetekt i Vadsø. Det var altså ulovlig å være i besittelse av en tromme, og å anvende den.</p>
<p>Tromma ble beslaglagt og ført til København, og endte opp som en del av den kongelige kunstkammersamlingen. Inntil den kom på utlån til nettopp Sámiid Vuorká-Dávvirat for 40 år siden. Og etter lange forhandlinger kan vi nå slå oss til rom med at tromma er og blir hjemme.</p>
<p>Jeg er opptatt av kulturarv, og jeg er opptatt av rettigheter. Retten til vår kulturarv er noe vi må kjempe for. Store deler av våre viktige skatter befinner seg andre steder enn i Sápmi. De forvaltes av andre enn våre fagfolk, og vi har lite å si om hvordan historien om oss fortelles. I dag er det opp til oss å argumentere og forhandle om våre egne gjenstander. Vi vil eie og forvalte vår egen historie. Det handler rett og slett om retten til selvbestemmelse vi har som urfolk. Og det handler om rette til å fortelle vår egen historie.</p>
<p>Sámiid Vuorká-Dávvirat er det eldste samiske museet i Norge, og arbeidet med museumssamlingen skal ha røtter tilbake til 1939. Dagens museumsbygg ble etablert her i    Kárášjohka/Karasjok    i 1972. Fra 2006 ble Sámiid Vuorká-Dávvirat/De samiske samlinger en del av stiftelsen RiddoDuottarMuseat</p>
<p>I tillegg til mer enn 5000 kulturhistoriske gjenstander er det også her vi finner vår store flotte samling på 1500 verk av samisk kunst. Det er på tide å få vist dette fram på en god og verdig måte.</p>
<p>Det er derfor gledelig å registrere at det endelig er satt av penger til videre planlegging av det nye bygget som skal romme både den kulturhistoriske samlingen og den flotte kunstsamlingen her på Sámiid Vuorká-Dávvirat.</p>
<p>Vi ser fram til det nye bygget. Vi ser fram til at dere skal være med på å berike vår kunst, kultur og kulturhistorie for framtidige generasjoner.</p>
<p>Gratulerer med jubiléet!</p>
<p>Giitu.</p>
</body></document>
