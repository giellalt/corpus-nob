<document xml:lang="nob" id="no_id"><header><title>Innlemming av vindkraft i plan- og bygningsloven - Sametinget</title><genre code="admin"/><author><unknown/></author><year>2023</year><wordcount>323</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/innlemming-av-vindkraft-i-plan-og-bygningsloven.25832.aspx</origFileName><parallel_text xml:lang="sme" location="bieggafapmu_laktojuvvon_plana-_ja_huksenlahkii_.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Innlemming av vindkraft i plan- og bygningsloven</p>
<p><em type="bold">Regjeringen har nå lagt frem sitt forslag til endringer i energiloven og plan- og bygningsloven for Stortinget. Endringene innebærer at det i fremtiden vil bli krav om en kommunalt vedtatt områdereguleringsplan for vindkraftverk, før konsesjonen kan gis.  </em>   </p>
<p xml:lang="smj">Maja Kristine Jåma    Árvu/Sametinget</p>
<p>– Sametinget har konsultert med regjeringen om lovforslaget uten at vi klarte å komme til enighet. For Sametinget var det viktig å få frem at det er flere forhold som er utelatt av lovforslaget, men som vil ha stor betydning for samiske rettighetshavere og lokalsamfunn, sier sametingsråd Maja Kristine Jåma (NSR).</p>
<p>Sametinget påpekte i sin høringsuttalelse at det er flere forhold som må sees i sammenheng med de foreslåtte lovendringene for at man skal kunne se en reell forbedring i forhold til ivaretakelse av samiske rettigheter, næringer og kultur i behandling av søknader om vindkraft. Disse er blant annet skjerpede krav til konsekvensutredning og spørsmål knyttet til uavhengighet av utredningene, samt utfordringene knyttet til forhåndstiltredelse.</p>
<p>– I konsultasjoner har vi fått signaler om at regjeringen vil ta tak i problemstillingene knyttet til konsekvensutredninger og forhåndstiltredelse i egne prosesser. Dette mener jeg er viktig å komme i gang med raskt, og at Sametinget vil bli involvert i det videre arbeidet, understreker Jåma.</p>
<p>Sametinget registrerer også at innføring av områderegulering innebærer en ekstra myndighetsprosess, som berørte samiske rettighetshavere må forholde seg til, ta stilling til og delta i. Dette innebærer en tilleggsbelastning til samiske rettighetshavere som ofte har lite administrativ kapasitet for deltakelse i myndighetsprosessene.</p>
<p>– I konsultasjon har jeg etterlyst tydeligere grep for å øke kapasiteten til samiske rettighetshavere, slik at de kan delta som likeverdige parter i beslutningsprosessene. Inntrykket mitt er at departementene også innser at der er behov for å se nærmere på dette. Jeg ser frem til at det snarest igangsettes en prosess for å finne forbedringstiltak angående ressurssituasjonen, avslutter Jåma.</p>
<p xml:lang="dan">Her er selve forslaget til lovendring:</p>
<p xml:lang="nno">Prop. 111 L (2022-2023) – regjeringen.no</p>
</body></document>
