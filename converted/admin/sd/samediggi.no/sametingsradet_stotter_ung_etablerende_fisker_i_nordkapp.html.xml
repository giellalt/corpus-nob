<document xml:lang="nob" id="no_id"><header><title>Sametingsrådet støtter ung etablerende fisker i Nordkapp - Sametinget</title><genre code="admin"/><author><unknown/></author><year>2020</year><wordcount>277</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/sametingsradet-stotter-ung-etablerende-fisker-i-nordkapp.5035.aspx</origFileName><parallel_text xml:lang="sme" location="samediggeraddi_doarju_nuorra_alggaheaddji_guollebivdi_davvinjarggas.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Sametingsrådet støtter ung etablerende fisker i Nordkapp</p>
<p><em type="italic">Sametinget gir 300 000,- i tilskudd til ung fisker i Nordkapp som ønsker å etablere seg med eget fartøy. </em></p>
<p>Tross sin unge alder på 20 år, har Sivert Aleksander Heløy jobbet som fisker i flere år allerede. Nå skal han kjøpe sitt første fiskefartøy og har fått bevilget 300 000,- i tilskudd fra Sametinget til kjøpet.</p>
<p>– Vår tilskuddsordning er for de som ønsker å investere i sitt første fiskefartøy. Vi er glade for å kunne bruke vår tilskuddsordning til å støtte en ung fisker som Sivert, og som viser at investeringen kommer til å være lønnsom på sikt, sier sametingsråd Silje Karine Muotka (NSR).</p>
<p>Enkeltpersonforetaket SAH Heløygutt Sivert Aleksander Heløy ble etablert våren 2020. Sivert Aleksander Heløy kommer fra en fiskerfamilie og har selv vært med på aktivt fiske siden han var 13 år. Nå ønsker han å kjøpe egen båt og kvote, og starte for seg selv som selvstendig fisker.</p>
<p>Fiskerinæringen er en viktig sysselsetter i mange samiske områder og Sametingets tilskuddsordning for fiskefartøy har som formål å bidra til økt rekruttering til næringen. Sametinget ønsker å bidra til oppbygging av den nære kystflåten i de sjøsamiske bosettingsområdene, og prioriterer støtte til unge fiskere som gjør en førstegangsinvestering.</p>
<p>– Det er veldig fint å se at unge voksne vil satse på fiskerinæring, og dette vil sametingsrådet være bidragsyter til. Sametinget har ikke brukt opp tilskuddsmidlene og oppfordrer flere som ønsker å kjøpe sitt første fiskefartøy om å søke oss om tilskudd, avslutter Muotka.</p>
<p>Tilskudd tas fra tilskuddsordningen til primærnæringer, marin næring: Førstegangsinvestering i fiskefartøy.</p>
<p><em type="italic">For spørsmål eller intervju, kontakt sametingsråd Silje Karine Muotka, mob. +47 984 87 576 </em></p>
</body></document>
