<document xml:lang="nob" id="no_id"><header><title>– Et viktig skritt videre  - Sametinget</title><genre code="admin"/><author><unknown/></author><year>2024</year><wordcount>308</wordcount><conversion_status type="standard"/><availability><free/></availability><multilingual/><origFileName>https://sametinget.no/saernieh/et-viktig-skritt-videre.33783.aspx?sprak=1</origFileName><parallel_text xml:lang="sme" location="_dehalas_lavki_ovddasguvlui.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">– Et viktig skritt videre</p>
<p><em type="italic">Det er nå anbefalt tilleggsareal for vinterbeite for reindrifta på Fosen. – Det er bra at arbeidet for å sikre nødvendig tilleggs- og erstatningsareal for reindrifta på Fosen nå er kommet et skritt videre, sier sametingspresident Silje Karine Muotka (NSR). </em></p>
<p>Sametingspresident Silje Karine Muotka</p>
<p>Energidepartementet har i dag offentliggjort rapport fra Norsk institutt for bioøkonomi (NIBIO) om mulige tilleggs- og erstatningsareal for vinterbeite for Sør-Fosen Sijte og Nord-Fosen Sijte. I rapporten vurderes 12 områder, og området Håmmålsfjellet-Såleskinna i Tolga, Os og Engerdal kommune anbefales.</p>
<p>– Jeg håper at kommunene og utmarksbrukerne som blir berørt av at området blir tilgjengeliggjort som tilleggs- og erstatningsareal for reindrifta, er imøtekommende og løsningsorientert for at reindrifta kan nyttiggjøre seg disse områdene på en god måte, sier sametingspresidenten.</p>
<p>Bakgrunnen for oppdraget er avtalen sijtene har inngått med vindkraftselskapene på Fosen, der staten har påtatt seg ansvaret for å gjennomføre en prosess med sikte på å skaffe tilleggsareal.</p>
<p>Det anbefalte området for tilleggs- og erstatningsareal er historisk brukt til reindrift og er området reindrifta enten ble fradømt av Høyesterett å bruke eller fratatt ved kommunale vedtak på Høyesterett på slutten av 1800-tallet og begynnelsen av 1900-tallet. Disse dommene og vedtakene ble alle fattet i en tid da samene ble utsatt for sterk fornorsking og hvor det var rettslige oppfatninger av at reindrifta bare hadde en tålt bruk og ikke en opparbeidet rett.</p>
<p>– Jeg er samtidig opptatt av at det er departementet som må ta hovedansvaret for at det raskt kommer på plass gode ordninger, og at dette skjer ut fra en historisk forståelse av at dette er gamle reindriftsområder som nå åpnes for reindrift igjen. Jeg ser fram til å bli konsultert av Energidepartementet i det videre arbeidet med å følge opp rapporten, sier sametingspresident Muotka.</p>
<p>Se hele rapporten til NIBIO her: Utredning av mulig tilleggsareal - NIBIO</p>
</body></document>
