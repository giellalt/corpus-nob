<document xml:lang="nob" id="no_id"><header><title>Sametinget støtter utvikling av jordbruket i Troms - Sametinget</title><genre code="admin"/><author><unknown/></author><year>2021</year><wordcount>296</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/sametinget-stotter-utvikling-av-jordbruket-i-troms.14981.aspx</origFileName><parallel_text xml:lang="sme" location="samediggi_doarju_eanandoalu_ovdaneami_romssas.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Sametinget støtter utvikling av jordbruket i Troms</p>
<p><em type="italic">Sametingsrådet har bevilget 115 000 kroner i tilskudd til Lockert Gårdsdrift AS i Storfjord kommune, og 36 000 kroner til Selnes gård i Balsfjord kommune. </em></p>
<p>Geiter på beite    Hans Lockert    Lockert Gårdsdrift AS er et geitebruk i Storfjord kommune og tilskuddet skal gå til å montere en gjødselseparator, som skal separere den tørre gjødsla fra bløtgjødsla, slik at man får bedre utnyttelse av geitegjødselen som gjødsel for plantene. Gjødselhåndteringen vil bli enklere og plantene vil kunne fortere ta i seg næringsstoffene i gjødsla. I tillegg vil man kunne halvere mengden gjødsel som må kjøres ut siden det ikke er nødvendig å tilsette vann ved bruk av en sånn separator.</p>
<p>– Jeg er glad for at gårdbrukere tar i bruk teknologi som gir bedre utnyttelse av gjødsel, sier sametingsråd Silje Karine Muotka (NSR).</p>
<p>Sametingsrådet har også bevilget 36 000 kroner i tilskudd til Selnes gård, et småbruk i Laksvatn i Balsfjord kommune som drives av til Inske Fenna De Buhr. Gården driver med oppdrett av islandshest, jordbær for salg, samt kjøttproduksjon av gammelnorsk sau. Tilskuddet er gitt til investering i drivhus og klippemaskin. Drivhuset skal brukes til å ale opp småplanter og vil forlenge sesongen og gi en større avling og flere spennende produkter. På vinteren skal drivhuset gi rom for gårdens beitehøns.</p>
<p>– Prosjektet vil øke produksjonen av lokalprodusert mat i bedriften og gjøre den totale driften i foretaket mer lønnsomt. Jeg er glad for at vi kan støtte et prosjekt som gir økt verdiskaping innen jordbruk og hagebruk i Balsfjord kommune, sier Muotka.</p>
<p>Tilskuddene på 115 000 kroner og 36 000 kroner er gitt fra tilskuddsordningen Tilskudd til primærnæring 2021.</p>
<p><em type="italic">For spørsmål eller intervju, kontakt sametingsråd Silje Karine Muotka (NSR), telefon: +47 984 87 576, eller e-post: </em><em type="italic">silje.karine.muotka@samediggi.no </em></p>
</body></document>
