<document xml:lang="nob" id="no_id"><header><title>PRM: Tana kulturskole/sámi mánáidteáhter får støtte til utviklingsprosjekt</title><genre code="admin"/><author><unknown/></author><year>2020</year><wordcount>279</wordcount><conversion_status type="standard"/><availability><free/></availability><multilingual/><origFileName>https://www.sametinget.no/Nyhetsarkiv/PRM-Tana-kulturskole-sami-manaidteahter-faar-stoette-til-utviklingsprosjekt</origFileName><parallel_text xml:lang="sme" location="prd-deanu-kulturskuvla-sami-manaidteahter-oazzu-doarjaga-ovddidanprosektii.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision: 154948 $; </version></header><body><p type="title">PRM: Tana kulturskole/sámi mánáidteáhter får støtte til utviklingsprosjekt</p>
<p>Sametingsrådet gir 150 000 kroner i støtte til barneteatergruppa Sámi mánáidteáhter i Tana kulturskole. De har et utviklingsprosjekt som har som mål å kunne tilby kulturtilbud av høy kvalitet til barn og unge.</p>
<p>– Sámi mánáidteáhter i Tana er allerede et godt tilbud til barn og unge og har i alle år hatt fokus på samisk kunst, kultur og språk i sine tilbud. Det er gledelig å se at de nå ønsker å utvikle seg enda mer ved å øke kompetansen sin faglig, sier sametingsråd Silje Karine Muotka (NSR).</p>
<p>Prosjektet jobber seg frem mot å få produsert og satt opp en større forestilling i forbindelse med åpningen av nye Tana bru og at det vil hentes inn profesjonelle kunstnere og kulturarbeidere med lokal og regional tilknytning. Slik vil de kunne kombinere både å få satt i stand en større forestilling og samtidig øke kompetanse både blant Sámi mánáidteáhters ansatte, men også sammen med barn og unge som deltar i produksjonen.</p>
<p>Sámi mánáidteáhter er en egen institusjon organisert under kulturskolen i Tana, og målgruppa er barn og unge i Tana. Teateret skal bruke både samisk kultur og språk i forestillingen, som de tidligere også har hatt i sine produksjoner.</p>
<p>– I Tana jobber kulturskolen målrettet for at samisk skal ses, høres og brukes blant barn og ungdom. De gjør en veldig bra jobb, sier Muotka.</p>
<p>Midlene tildeles fra tilskuddsordningen Regionalutviklingsprosjekter. Prosjektet er i henhold til målet for ordningen, <span type="quote">“Et aktivt og målrettet samarbeid med regionale og lokale myndigheter for å styrke og utvikle samisk kultur, språk og samfunnsliv”</span>.</p>
<p><em type="italic">For spørsmål eller intervju, kontakt sametingsråd Silje Karine Muotka (NSR), 984 87 576, silje.karine.muotka@samediggi.no </em></p>
</body></document>