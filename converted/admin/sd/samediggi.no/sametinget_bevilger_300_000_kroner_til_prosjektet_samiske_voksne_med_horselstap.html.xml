<document xml:lang="nob" id="no_id"><header><title>Sametinget bevilger 300 000 kroner til prosjektet samiske voksne med hørselstap - Sametinget</title><genre code="admin"/><author><unknown/></author><year>2022</year><wordcount>286</wordcount><conversion_status type="standard"/><availability><free/></availability><multilingual/><origFileName>https://sametinget.no/oddasat/samediggi-juolluda-300-000-ruvnno-prosektii-sami-ravisolbmuide-geat-leat-massan-gulu.23109.aspx?sprak=1</origFileName><parallel_text xml:lang="sme" location="samediggi_juolluda_300_000_ruvnno_prosektii_sami_ravisolbmuide_geat_leat_massan_gulu.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Sametinget bevilger 300 000 kroner til prosjektet samiske voksne med hørselstap</p>
<p>Sametingsrådet har bevilget 300 000 kroner i tilskudd til Karasjok kommune for å gi et helsefaglig tilbud til samiske voksne med hørselstap.</p>
<p>Med dette pilotprosjektet så vil Karasjok kommune sette søkelys på hørselstekniske hjelpemidler til voksne som er over 18 år. De med hørselstap vil få både oppfølging og opplæring av samiskspråklig helsefaglig personell.</p>
<p>Runar Myrnes Balto</p>
<p>— Dette prosjektet vil kunne ha stor betydning for samiske hørselshemmede, og er derfor et viktig bidrag til å gi samisk befolkning likeverdige tjenester. Å mestre bruk av teknisk utstyr kan bidra til å fremme deltakelse i det sosiale liv, utdanning og arbeidsliv. Mestring vil også forebygge funksjonstap og kognitiv svikt/demens, ensomhet og isolasjon, sier sametingsråd Runar Myrnes Balto (NSR).</p>
<p>Sametinget er opptatt av at samiske hørselshemmede skal få et likeverdig tilbud på samisk, og er lite fornøyd at så å si all informasjon og opplæring er nå kun på norsk.</p>
<p>— Dagens situasjon, der samiske hørselshemmede får så og si all informasjon og opplæring på norsk, er lite tilfredsstillende. Det trengs brukerrettede tiltak som tar utgangspunkt i samisk språk og kultur og som kan foregå på samisk. Jeg er glad for at dette prosjektet vil tilby samiskspråklig oppfølging og opplæring på samisk, sier Myrnes Balto.</p>
<p>Sametinget legger videre vekt på at på at prosjektet skal bidra til kompetanseheving av helsepersonell.</p>
<p>— Det er ingen tvil om at det trengs en kompetanseheving for ansatte i helsetjenesten om samiske personer med hørselstap, og om samisk språk og kultur. Vi anser dette som en viktig del av prosjektet, og ønsker Karasjok kommune lykke til, sier Runar Myrnes Balto.</p>
<p><em type="italic">For intervju eller spørsmål, kontakt sametingsråd Runar Myrnes Balto (NSR), runar.myrnes.balto@samediggi.no . </em></p>
</body></document>
