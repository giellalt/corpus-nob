<document xml:lang="nob" id="no_id"><header><title/><genre code="admin"/><author><unknown/></author><wordcount>372</wordcount><conversion_status type="standard"/><availability><free/></availability><submitter name="Kevin Brubeck Unhammer" email="unhammer@fsfe.org"/><multilingual><language xml:lang="eng"/><language xml:lang="nob"/><language xml:lang="sme"/></multilingual><origFileName>http://www.sametinget.no/layout/set/print/Helse-og-sosial/Sosial/Kjoenn-som-hinder-for-likestilling</origFileName><parallel_text xml:lang="sma" location="tjoele-goh-heaptoe-mirrestallemasse.html"/><parallel_text xml:lang="sme" location="sohkabealli-dassearvvu-hehttehussan.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p>Kjønn som hinder for likestilling / Sosial / Helse og sosial / Forsiden - Sametinget</p>
<p type="title">Kjønn som hinder for likestilling</p>
<p>27. februar 2015</p>
<p>Vold mot kvinner, kjønnsidentitet og åpenhet om seksuell legning i samiske samfunn er noe av det som skal debatteres når sametingsrådet legger fram sin redegjørelse om kjønnslikestilling for plenum neste uke. Rådsmedlem Henrik Olsen ønsker med dette et mer åpent, tolerant og inkluderende samisk samfunn.</p>
<p><em type="bold">- For sametingsrådet er det viktig at det samiske samfunnet og det samiske fellesskapet skal være åpent, tolerant og inkluderende. Mange av problemstillingene knyttet til kjønn, likestilling og legning kan være vanskelige å snakke om. Det første vi må gjøre er derfor å få disse sakene inn på den politiske agendaen, uttaler rådsmedlem Olsen. </em></p>
<p>I redegjørelsen presenteres ulike områder der kjønn kan være et hinder for likestilling, herunder vold mot kvinner, kjønnsidentitet og seksuell legning.</p>
<p><em type="bold">- Vold mot kvinner er et globalt problem, og vi har ingen grunn til å tro at det er annerledes i samiske samfunn. Identitet knyttet til kjønn er sterk i samiske samfunn og det kan være vanskelig å bryte med denne kjønnsnormen. For mange er det fortsatt vanskelig å få aksept for å elske noen av samme kjønn. Alt dette er til hinder for en reell kjønnslikestilling, uttaler Henrik Olsen. </em></p>
<p><em type="bold">Minoritet i minoriteten </em></p>
<p>I redegjørelsen framkommer det at lesbiske, homofile, bifile og transpersoner i samiske samfunn er som minoriteter i minoriteten å regne og at mange opplever å bli møtt med hets og taushet om de velger å stå fram.</p>
<p>Rådsmedlem Henrik Olsen håper en større åpenhet om kjønnsidentitet og seksuell legning i det samiske samfunn vil føre til mer toleranse.</p>
<p><em type="bold">- Det skal være plass til alle i det samiske samfunnet og det burde være en selvfølge at man kan elske den vi vil uavhengig av kjønn, uten å bli møtt med hets og taushet. Vi må også tørre å utfordre gjeldene tabuer knyttet til kjønnsidentitet for å bringe samfunnet videre. </em></p>
<p>Redegjørelsen skal være et grunnlag for en handlingsplan for likestilling og tiltakene skal integreres i Sametingets årlige budsjetter.</p>
<p>Som en oppfølging av redegjørelsen vil sametingsrådet i juni holde et seminar om lesbiske, homofile, bifile og transpersoner i samiske samfunn.</p>
<p><em type="bold">Kontaktperson: </em></p>
<p>Sametingsråd Henrik Olsen, tlf. 907 75 219</p>
</body></document>
