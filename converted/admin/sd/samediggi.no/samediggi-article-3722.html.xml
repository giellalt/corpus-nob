<document xml:lang="nob" id="no_id">
  <header>
    <title>Finnmarkskommisjonen besøker Sametinget - Sámediggi Sametinget</title>
    <genre code="admin"/>
    <author>
      <unknown/>
    </author>
    <publChannel>
      <publication>
        <publisher>Sámediggi/Sametinget</publisher>
      </publication>
    </publChannel>
    <wordcount>535</wordcount>
    <conversion_status type="standard"/>
    <availability>
      <free/>
    </availability>
    <submitter name="" email="divvun@samediggi.no"/>
    <origFileName>http://samediggi.no/Artikkel.aspx?aid=3722&amp;sprak=Norsk&amp;Print=1</origFileName>
    <parallel_text xml:lang="sme" location="samediggi-article-3722.html"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision: 154948 $; </version>
  </header>
  <body>
    <p>Finnmarkskommisjonen besøker Sametinget - Sámediggi Sametinget</p>
    <p type="title">Finnmarkskommisjonen besøker Sametinget</p>
    <p>Sametingspresident Egil Olli innledet informasjonsmøtet om Finnmarkskommisjonen onsdag 26.mai 2010.</p>
    <p>Leder i Finnmarkskommisjonen Jon Gauslaa  Jan Roger Østby</p>
    <p>
      <em type="italic">Finnmarkkommisjonen informerte Sametinget om kommisjonens arbeid onsdag 26.mai på Sametinget. </em>
    </p>
    <p><em type="italic">Sametingspresident Egil Olli innledet informasjonsmøtet: </em>Det er gledelig å ha Finnmarkskommisjonen på besøk ved Sametinget for å høre om det arbeid som kommisjonen har startet med. Dette besøket har vi sett frem til og vi ønsker dere velkommen til Sametinget. Oppfølgingen av finnmarklovens bestemmelser er Sametinget opptatt av. Kapittel 5 i finnmarksloven som omfatter kartleggingen av rettigheter i Finnmark, ser Sametinget på som en særdeles viktig del av loven. Etableringen av Finnmarkskommisjonen var helt nødvendig for at Sametinget kunne gi sitt samtykke til finnmarksloven. Kartleggingsarbeidet som skal gjennomføres er i et enormt område med få avklarte rettighetsforhold. Finnmarkskommisjonen må selv sørge for at de faktiske og historiske forholdene som er nødvendige for å avklare rettighetsforholdene blir forsvarlig utredet. Det er ønskelig å få kartleggingen utført raskest mulig, men samtidig må kartleggingen utføres på forsvarlig måte. Dette innebærer at kommisjonen vil måtte bruke nødvendig tid på kartleggingsarbeidet. Resultatene må bli riktige. I tillegg skal kommisjonen ha tilstrekkelige ressurser for å kunne kartlegge faktiske forhold og rettighetsforhold innen <span type="quote">"rimelig tid"</span>. Det er helt sentralt at de økonomiske rammene til Finnmarkskommisjonen faktisk gir anledning til å utføre den jobben som kommisjonen er pålagt etter finnmarksloven. Dersom ikke forsvarlige budsjettrammer foreligger vil dette føre til begrenset iverksettelse av finnmarkslovens kapittel 5. Vi vil få en manglende langsiktighet, framdrift og faglig grundighet i Finnmarkkommisjonens arbeid. Videre vil vi få svekket tillit til finnmarksloven og lovens anerkjennelse av kollektive og individuelle rettigheter i Finnmark. Dessverre opplevde vi tidlig i år et skrekkeksempel der Finnmarkskommisjonen fikk bevilget rundt kr 7,5 mill for 2010. Dette var en budsjettramme som ikke gjenspeilte det arbeidet som kommisjonen skulle utføre for året. Beløpet ble senere økt til kr 10 mill for 2010. Sametinget har bedt Justis- og politidepartementet om møte for å diskutere og avklare hvordan man sikrer budsjettrammene fra og med 2011 for Finnmarkskommisjonens fremtidige arbeid. Vi ber om forutsigbarhet på dette området. Kommisjonen har påbegynt kartleggingsarbeidet i felt 1 på Stjernøya/ Seiland og felt 2 i Nesseby. I løpet av 2010 starter dere på felt 3 på Sørøya. Kommisjonen har avholdt folkemøter i fjor i forbindelse med felt 1 og 2, og at folkemøter for felt 3 arrangeres i år. Senere i dag vil kommisjonen ha et informasjonsmøte i Karasjok. En tett kontakt med publikum og åpenhet omkring arbeidet til kommisjonen er høyst nødvendig for å spre informasjon og opprettholde deres opparbeidete legitimitet blant mulige rettighetshavere. Det ser ut til at Finnmarkskommisjonen utfører denne rollen godt. Det er en fornøyelse å overlate ordet til Finnmarkskommisjonen som vil kunne innføre oss nærmere inn i deres oppstartede arbeid og prosesser. Forhåpentligvis kan vi også få innblikk i de utfordringer som kommisjonen har støtt på til nå, eller aner kan komme i fremtiden. Det vil senere være anledning å stille spørsmål til kommisjonen, for de tilhørerne som ønsker å ta ordet. Vær så god, Finnmarkskommisjon. Les mer om Finnmarkskommisjonen . </p>
    <p>Les mer om Finnmarkskommisjonen på Justis- og politidepartementets internett sider.</p>
    <p>Les mer om Finnmarksloven .</p>
    <p>Les mer om FeFo .</p>
  </body>
</document>
