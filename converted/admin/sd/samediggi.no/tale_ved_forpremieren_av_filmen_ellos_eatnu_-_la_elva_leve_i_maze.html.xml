<document xml:lang="nob" id="no_id"><header><title>Tale ved førpremieren av filmen “Ellos eatnu - La elva leve” i Máze - Sametinget</title><genre code="admin"/><author><unknown/></author><year>2023</year><wordcount>462</wordcount><conversion_status type="standard"/><availability><free/></availability><multilingual/><origFileName>https://sametinget.no/politihkka/hala/tale-ved-forpremieren-av-filmen-ellos-eatnu-la-elva-leve-i-maze.23415.aspx?sprak=1</origFileName><parallel_text xml:lang="sme" location="sahkavuorru_filmma_ellos_eatnu_-_la_elva_leve_ovdapremieres_mazes.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Tale ved førpremieren av filmen <span type="quote">“Ellos eatnu - La elva leve”</span> i Máze</p>
<p><em type="italic">Tale ved sametingsråd Hans Ole Eira, ved førpremieren av filmen <span type="quote">“Ellos eatnu - La elva leve”</span> i Máze 13. januar 2023. </em></p>
<p>Kjære alle sammen.</p>
<p>Jeg ønsker dere en riktig god kveld, både dere som har vært med på å lage filmen, inviterte gjester og publikum som har kommet for å se en spesiell film her i Máze.</p>
<p>Alta-saken og demmingen av Kautokeino-elva er en viktig del av Máze-samfunnets nyere historie. Det er hendelser som påvirket Máze og vårt nærområde sterkt, både på 1970-tallet og 80-tallet. Og jeg påstår også det at disse hendelsene har hatt konsekvenser for Máze-samfunnet helt frem til i dag.</p>
<p>De fleste av oss er knyttet til disse historiske hendelsene på en eller annen måte. Våre nære slektninger, venner og naboer var med på å protestere mot neddemming og mot at bygda Máze skulle legges under vann.</p>
<p>I dag er det igjen en historisk stund her i bygda vår. Regissør Ole    Giæver har bestemt at vi skal være de første til å se den nye langfilmen, som forteller hvordan innbyggere i bygda vår, vi samer motsatte oss inngrep og hvordan det oppstod en politisk oppvåkning blant samene. Jeg synes det er veldig bra at regissør Ole    Giæver har tatt en slik avgjørelse. Etisk er det riktig at de som fortellingen er om, får se den først.</p>
<p>Filmskaperen tilbakefører sitt store filmprosjekt til de personene, som det vedrører. De som kjempet for det samiske folk. Mange av dem opplevde at hederen og takken uteble. Derfor er det også en trøst for meg at filmskaper    Giæver på denne måten ønsker å bygge tillit med sin viktige film.</p>
<p>Her er det også mange som har jobbet med filmen. Vi ønsker også velkommen til hovedrolleinnehaver Ella Marie Hætta Isaksen, som er her i dag og ser filmen <span type="quote">“Ellos eatnu - La elva leve”</span> for første gang.</p>
<p>Vi gleder oss til å se hvordan du lykkes om skuespiller, for vi vet jo at du er en flink artist og engasjert forsvarer av samiske rettigheter. Jeg ønsker også velkommen til alle dere andre som har jobbet med denne filmen på forskjellige plan.</p>
<p>Film er mektig, og film påvirker. Nye generasjoner kommer til å lære mer om demmingen av Alta- og Kautokeinoelva, og denne filmen kommer til å spre kunnskap og medvirke til viktige diskusjoner, både i Sápmi og ellers i verden. Etter premieren lever filmen sitt eget liv, den går fra festival til festival og slik blir verdenspublikumet kjent med våre kamper.</p>
<p>Fra Sametingets side ønsker jeg velkommen til dere alle sammen og jeg er spent på hvordan denne kjente historien vises og fortelles i filmen <span type="quote">“Ellos eatnu - La elva leve”</span>.</p>
<p>Takk for invitasjonen! Jeg gleder meg veldig til denne stunden!</p>
</body></document>
