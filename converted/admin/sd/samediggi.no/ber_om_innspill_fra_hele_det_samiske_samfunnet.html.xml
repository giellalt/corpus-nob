<document xml:lang="nob" id="no_id"><header><title>Ber om innspill fra hele det samiske samfunnet - Sametinget</title><genre code="admin"/><author><unknown/></author><year>2023</year><wordcount>357</wordcount><conversion_status type="standard"/><availability><free/></availability><multilingual/><origFileName>https://sametinget.no/oddasat/bivda-cealkamusaid-olles-sami-servodagas.26660.aspx?sprak=1</origFileName><parallel_text xml:lang="sme" location="bivda_cealkamusaid_olles_sami_servodagas.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Ber om innspill fra hele det samiske samfunnet</p>
<p><em type="italic">Sametinget sender rapporten fra Sannhets- og forsoningskommisjonen ut på høring for å innhente synspunkter fra det samiske samfunnet. </em></p>
<p>Hensikten med høringen er å innhente innspill og meninger fra det samiske samfunnet angående rapportens innhold og de foreslåtte tiltakene, samt å få innsikt i hvilke forsonende tiltak som eventuelt mangler. Rapporten fra Sannhets- og forsoningskommisjonen, som ble overlevert Stortinget 1. juni i år, markerer en viktig milepæl i arbeidet med å anerkjenne og adressere historisk urettferdighet og overgrep mot det samiske folk.</p>
<p>Runar Myrnes Balto    Árvu/Sametinget</p>
<p>– Det er viktig for Sametinget å vite hva det samiske folket tenker om rapporten. Er den dekkende for sannheten om fornorskningen? Er det noen temaer eller områder som mangler i rapporten? Vi er opptatt av at det samiske samfunnet får anledning til å uttrykke sine synspunkter og bidra til den videre forsoningsprosessen, sier sametingsråd Runar Myrnes Balto (NSR).</p>
<p>Sametinget ønsker bred deltakelse fra det samiske samfunnet, inkludert samiske organisasjoner, institusjoner, enkeltpersoner og andre relevante interessenter.</p>
<p>Høringen vil bidra til at Sametingets plenum får et bredere grunnlag til å diskutere og vurdere rapporten, som skal behandles som en egen plenumssak.</p>
<p>I rapporten er de forsonende tiltakene sortert under fem pilarer; kunnskap og formidling, språk, kultur, forebygging av konflikter, og implementering av regelverk. På høringas nettside vil man finne tiltakene samlet.</p>
<p>– Blant tiltakene foreslått finner vi blant annet nasjonal satsning på gjennomgående språkopplæring fra barnehage til voksenopplæring, et nasjonalt kulturløft, og en gjennomgang av om vedtak som er gjort i minoritetspolitikken faktisk er igangsatt i praksis i Norge, sier sametingsråd Balto.</p>
<p>Sametinget oppfordrer alle med interesse for samiske spørsmål og forsoning til å delta aktivt i høringen. Høringsinnspill sendes via et digitalt skjema på Sametingets nettsider. Det er også mulig å sende inn sine innspill via vanlig post, adressert til Sametinget.</p>
<p>– Vårt mål er å sikre at rapporten fra Sannhets- og forsoningskommisjonen står seg som en kraftfull og rettferdig dokumentasjon av fortidens urettferdigheter, samtidig som den legger grunnlaget for en forsonende prosess og en styrking av samiske rettigheter og samfunnet som helhet, avslutter sametingsråd Balto.</p>
<p xml:lang="dan">Delta i høringen</p>
<p>Høringsfrist er 30. september 2023.</p>
</body></document>
