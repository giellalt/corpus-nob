<document xml:lang="nob" id="no_id"><header><title>Sørsamisk historie i Valdres løftes fram - Sametinget</title><genre code="admin"/><author><unknown/></author><year>2024</year><wordcount>375</wordcount><conversion_status type="standard"/><availability><free/></availability><multilingual/><origFileName>https://sametinget.no/saernieh/aarjelsaemien-histovrijem-valdresisnie-vaajnedahta.33573.aspx?sprak=1</origFileName><parallel_text xml:lang="sma" location="aarjelsaemien_histovrijem_valdresisnie_vaajnedahta.html"/><parallel_text xml:lang="sme" location="lullisami_historja_valdresas_loktejuvvo_.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Sørsamisk historie i Valdres løftes fram</p>
<p><em type="italic">Sametinget vil sammen med ulike samarbeidspartnere ha åpningsmarkering av to formidlingsprosjekt i Valdres. De tilrettelagte lokalitetene ligger i kommunene Vang og i Vestre Slidre. </em></p>
<p>I Vang formidles historien om Lucie Mortensdatter Kant.    Roland Bonapartes samling. Fargelagt av Per Ivar Somby. Rettighetshaver: Sametinget</p>
<p>I Vang formidles historien om Lucie Mortensdatter Kant. I Vestre Slidre oppgraderes skilt og rasteplass ved Rensennvatnet, som var en samisk boplass for tusen år siden.</p>
<p>Sametingsråd Runar Myrnes Balto (NSR), som har kulturminner som sitt politiske ansvarsområde, er glad for at de samiske kulturminnelokalitetene blir synlige og kjent.</p>
<p>– Det er viktig å vise at den sørnorske historien også omfatter samisk historie, sier Myrnes Balto.</p>
<p>Sametingsråd Elisabeth Erke (Sp), som deltar på åpningsmarkeringene, er særlig glad for at historien om Lucie synliggjøres.</p>
<p>– Urfolks kvinnehistorie blir ofte oversett, sier Erke.</p>
<p type="title">Vang</p>
<p>Markeringen i Vang er lørdag 7. september kl. 11.30, ved Mjøsvang kafé. Det blir avduking av skilt, taler og musikk. Etter skiltavdukingen ute, fortsetter programmet på Mjøsvang kafé, hvor det også serveres lunsj.</p>
<p>Historien om Lucie Mortensdatter Kant starter da hun ble født i Rørosfjellene i 1857. Der var forholdene for reindriftssamene vanskelige. Mange ble utestengt fra sine gamle beiteområder. I flere kommuner ble det forbudt å ha rein på beite. Noen tok seg jobb som reingjetere i norske tamreinlag. En av disse var Lars Jonasson Myrås. Lars og kona Lucie kom derfor flyttende til Vang i 1891, hvor de bosatte seg langt til fjells i Smådalen. Lucie skulle få en vanskelig skjebne. Dette vil du få høre mer om under markeringen.</p>
<p type="title" xml:lang="nno">Vestre Slidre</p>
<p>Markeringen i Vestre Slidre er søndag 8. september kl. 11.00 ved Rensennvatnet. Også her blir det avduking av skilt, taler og musikk, samt omvisning på kulturminnene. Etterpå blir det lunsj, foredrag, musikk og taler på Brennabu.</p>
<p>Gammetuftene viser at det bodde samer på Rensenn på slutten av vikingtida. Arkeologiske utgravninger viser at spant saueull og fiska med garn. Det er dessuten spennende at området er preget av jernproduksjon. På Brennabu vil du få høre mer om samisk bosetting i de sørlige fjellområdene.</p>
<p>Åpningsmarkeringene er åpne for alle. Det er fri entré og lunsj. Velkommen!</p>
<p>Program for begge dagene</p>
<p>Mer informasjon om lokaliteten i Vang</p>
<p xml:lang="nno">Mer informasjon om lokaliteten i Vestre Slidre</p>
</body></document>
