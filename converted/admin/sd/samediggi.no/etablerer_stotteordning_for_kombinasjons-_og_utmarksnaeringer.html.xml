<document xml:lang="nob" id="no_id"><header><title>Etablerer støtteordning for kombinasjons- og utmarksnæringer - Sametinget</title><genre code="admin"/><author><unknown/></author><year>2021</year><wordcount>319</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/etablerer-stotteordning-for-kombinasjons-og-utmarksnaringer.17890.aspx</origFileName><parallel_text xml:lang="sma" location="daarjoeoornegh_kombinasjovne-_jih_miehtjiesjieliemidie_tseegkie.html"/><parallel_text xml:lang="sme" location="lotnolasealahusaide_ja_meahcceealahusaide_asahuvvo_doarjjaortnet.html"/><parallel_text xml:lang="smj" location="dallat_doarjjaardnigav_tjoahkke-_ja_alggoednamaeladusajda.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Etablerer støtteordning for kombinasjons- og utmarksnæringer</p>
<p><em type="italic">Sametingsrådet foreslår å opprette en egen støtteordning for kombinasjons- og utmarksnæring. I budsjettforslaget for 2022 foreslår de at det settes av 1,5 millioner til ordningen. </em></p>
<p>– Utmarksprodukter er blant annet god, kortreist og bærekraftig mat. Det er delikatesser som vi vil at flere skal ha på sine matbord, sier sametingspresident Silje Karine Muotka.</p>
<p>Derfor legger hun i sitt første budsjett som sametingspresident opp til at de som satser på utmarksbruk som næring enklere kan finne veien til økonomisk støtte.</p>
<p>– Ressursene er store og potensialet enormt. Tenk på alle mulighetene med bær og innlandsfiske. Vi vil støtte de som med solide røtter i samisk tradisjon og kultur satser på å leve av utmarksnæringer. Det er fremtidsrettet og bærekraftig, sier Muotka.</p>
<p>Den andre satsningen innenfor ordningen er kombinasjonsdrift for primærnæringene.</p>
<p>– For oss sjøsamer er fiskerbonden en stolt institusjon. I 2022 er mulighetene for næringstilpasning enda større enn før, og vi skal bidra, sier Muotka.</p>
<p>Ordningen kommer til som en del av at sametingsrådet legger om primærnæringsstøtten.</p>
<p>– Der det tidligere var en støtteordning for alle primærnæringene, kommer det nå egne ordninger for jordbruk, reindrift, fiskeri og kombinasjons- og utmarksnæringer, forteller Runar Myrnes Balto, sametingsråd med ansvar for budsjett.</p>
<p>Han sier at det nå blir lettere for dem som skal søke.</p>
<p>– Vi vil at det skal være enkelt å både finne støtteordningene, og ikke minst få oversikt over prioriteringer og retningslinjer. Forhåpentligvis vil det bidra til enda flere søknader. Primærnæringene skal ha gode rammevilkår i Sápmi, og det er en del av vårt politiske prosjekt å sørge for det de neste årene, avslutter Myrnes Balto.</p>
<p>Budsjettet for 2022 behandles i Sametingets plan- og finanskomité i uke 47 og vedtas i Sametingets plenum i uke 49.</p>
<p><em type="italic">For intervju eller spørsmål, kontakt sametingspresident Silje Karine Muotka (NSR), tlf. +47 984 87 576, silje.karine.muotka@samediggi.no , og/eller sametingsråd Runar Myrnes Balto (NSR), +47 977 73 778, runar.myrnes.balto@samediggi.no </em></p>
</body></document>
