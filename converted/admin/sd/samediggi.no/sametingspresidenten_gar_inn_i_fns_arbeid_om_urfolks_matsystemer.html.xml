<document xml:lang="nob" id="no_id"><header><title>Sametingspresidenten går inn i FNs arbeid om urfolks matsystemer - Sametinget</title><genre code="admin"/><author><unknown/></author><year>2022</year><wordcount>356</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/sametingspresidenten-gar-inn-i-fns-arbeid-om-urfolks-matsystemer.22473.aspx</origFileName><parallel_text xml:lang="sme" location="samediggepresideanta_searva_on_bargui_eamialbmogiid_biebmovuogadagaid_birra.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Sametingspresidenten går inn i FNs arbeid om urfolks matsystemer</p>
<p><em type="bold">Tirsdag deltok sametingspresident Silje Karine Muotka (NSR) på lanseringen av Koalisjonen for urfolks matsystemer i FAO, som er FNs organisasjon for ernæring og landbruk. Lanseringen fant sted i forbindelse med World Food Forum i    </em><em type="bold">Roma  </em><em type="bold">.    </em>  </p>
<p>Sametingspresident Silje Karine Muotka sammen med leder i FNs Permanente forum for urfolkssaker, Darío José Mejía Montalvo</p>
<p>– Arbeidet med urfolks matsystemer er viktig fordi det handler om matkultur, helse, rettigheter og vår tilknytning    til    våre arealer og naturresurser. Våre tradisjonelle kunnskaper og vår levemåte er bygget på våre matsystemer. Det er bærekraftig og viktig for vår kultur, helse og fremtid at vi sikrer at vi kan leve av de fornybare ressurser som finnes i Sápmi, sier sametingspresident Silje Karine Muotka (NSR).</p>
<p>Sametingspresidenten er oppnevnt som arktisk medlem i styringsgruppen for urfolkskoalisjonen. Presidenten har tatt på seg et særlig ansvar fiskerisaker, som hun er focal point for. Hun er også koordinator for forskningsstrategier    og samarbeid om kunnskap.</p>
<p>– Jeg er svært glad for at FN vil styrke sitt arbeid om urfolks matsystemer. Som urfolk har vi bærekraftige matsystemer, og vi har mye å bidra med globalt. Men også vi står ovenfor store globale utfordringer med klimakrisen og naturkrisen. Og da trenger vi globale løsninger, og at urfolk deltar når beslutningene blir tatt. Jeg er også glad for at Norges FN-delegasjon i Roma har engasjert seg i arbeidet, sier sametingspresidenten.</p>
<p>I Beaiveálgu-erklæringen går matsystemer som en rød tråd, og det er også trukket fram for det som skal prioriteres på det internasjonale feltet.</p>
<p>– Våre matsystemer er ikke bare matkultur, men det handler også om tilgang til våre naturresurser, og om jakt, fiske, fangst, sanking, reindrift og jordbruk. Gjennom arbeidet ønsker vi å styrke våre matsystemer i Sápmi. Vi har vært gjennom beitekriser, stenging av laksefisket i Tanavassdraget, nye arter som pukkellaks og makrell, manglende forståelse for lodden (vårvinterjakt på ender) og arealinngrep. Og vi har reguleringer om matforedling som er til hinder for vår matkultur, sier Muotka.</p>
<p>Lanseringen av urfolkskoalisjonen skjedde i samarbeid med Boaššu Food Lab og Internasjonalt Reindriftssenter.</p>
<p><em type="italic">For intervju eller spørsmål, kontakt sametingspresident Silje Karine Muotka (NSR), </em><em type="italic">silje.karine.muotka@samediggi.no </em>  </p>
</body></document>
