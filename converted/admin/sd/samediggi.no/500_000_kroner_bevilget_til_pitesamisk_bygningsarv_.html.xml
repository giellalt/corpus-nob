<document xml:lang="nob" id="no_id"><header><title>500 000 kroner bevilget til pitesamisk bygningsarv  - Sametinget</title><genre code="admin"/><author><unknown/></author><year>2023</year><wordcount>211</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/500-000-kroner-bevilget-til-pitesamisk-bygningsarv.28871.aspx</origFileName><parallel_text xml:lang="sme" location="500_000_ruvnno_juolluduvvon_bihtansami_huksenarbai.html"/><parallel_text xml:lang="smj" location="500_000_kravna_juolloduvvam_bihtamsame_tsieggimarbbaj.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">500 000 kroner bevilget til pitesamisk bygningsarv</p>
<p><em type="italic">Sametinget prioriterte på revidert budsjett 2023 å bevilge 500 000 kroner til en særskilt satsing på pitesamisk kulturarv. </em></p>
<p>Midlene er nå fordelt på tre prosjekter etter en ekstraordinær søknadsrunde. To av prosjektene er knyttet til gården Nordvika i Bodø kommune. Dette er en pitesamisk gård med automatisk freda bygninger ved Valnesvatnet.</p>
<p>Runar Myrnes Balto    Árvu/Sametinget</p>
<p>Tidligere har Sametinget bidratt til istandsetting av våningshuset. Nå er det høyskytta og jordkjelleren som står for tur, og tildeles til sammen 340 000 kroner. Gården er ikke bebodd, men har en egen venneforening. Den ligger vakkert til ved Valnesvatnet og er lett tilgjengelig for allmennheten.</p>
<p>– Det er flott at venneforeningen gjør dette viktige arbeidet. De tar vare på bygninger som inngår i et sjeldent kulturmiljø, og jeg er glad for at vi kan bidra med støtte til det, sier sametingsråd Runar Myrnes Balto (NSR).</p>
<p>Det tredje tilskuddet går til foreninga Pitesamisk museum og prosjektet <em type="italic">Pitesamiske stemmer - den pitesamiske bygningsarven, </em>som tildeles 160 000 kroner. Bevaring, innsamling og formidling av tradisjonskunnskap er hovedpilarene i prosjektet. </p>
<p>– Tradisjonskunnskap og handverkskompetanse er nødvendig for å kunne ivareta den pitesamiske bygningsarven. Det er derfor avgjørende at det skapes arenaer for formidling og videreføring av denne kompetansen, sier sametingsråd Myrnes Balto.</p>
</body></document>
