<document xml:lang="nob" id="no_id"><header><title>PRM: Nye læreplaner for opplæring i samisk fastsatt  - Sámediggi Sametinget</title><genre code="admin"/><author><unknown/></author><publChannel><publication><publisher>Sámediggi/Sametinget</publisher></publication></publChannel><wordcount>170</wordcount><conversion_status type="standard"/><availability><free/></availability><submitter name="" email="divvun@samediggi.no"/><origFileName>http://samediggi.no/Artikkel.aspx?aid=1074&amp;sprak=Norsk&amp;Print=1</origFileName><parallel_text xml:lang="sme" location="samediggi-article-1074.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p>PRM: Nye læreplaner for opplæring i samisk fastsatt - Sámediggi Sametinget</p>
<p type="title">PRM: Nye læreplaner for opplæring i samisk fastsatt</p>
<p>Sametingsrådet har i dag fastsatt nye læreplaner for opplæring i samisk som førstespråk og samisk som andrespråk. De nye læreplanene er en del av læreplanverket for skolereformen Kunnskapsløftet – som gjennomføres fra skoleåret 2006-2007.</p>
<p>- Læreplanen i samisk som andrespråk har en unik struktur sammenlignet med alle andre lærplaner i Kunnskapsløftet. Planen er tilpasset elever både med og uten forkunnskaper i samisk språk med den hensikt at alle elever blir motiverte til å lære samisk, sier rådsmedlem Jarle Jonassen.</p>
<p>Læreplanene fastsettes med hjemmel i opplæringsloven, og er gjennomgående læreplaner for hele det 13-årige skoleløpet som omfatter både grunnskole og videregående opplæring. Planene gjelder for opplæring i henholdsvis samisk som førstespråk og samisk som andrespråk, og for elever som får opplæring i nordsamisk, lulesamisk og sørsamisk.</p>
<p>-  Læreplanene vil gi et helhetlig og gjennomgående opplæringsløp i samisk for hele grunnopplæringen og vil kunne bety en styrking av det samiske språk, avslutter Jonassen.</p>
</body></document>
