<document xml:lang="nob" id="no_id"><header><title>Gir støtte til Interreg-prosjekt for å styrke leselyst - Sametinget</title><genre code="admin"/><author><unknown/></author><year>2024</year><wordcount>309</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/gir-stotte-til-interreg-prosjekt-for-a-styrke-leselyst.34988.aspx</origFileName><parallel_text xml:lang="sme" location="doarjja_interreg-prosektii_nannen_dihte_lohkanmovtta.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title" xml:lang="nno">Gir støtte til Interreg-prosjekt for å styrke leselyst</p>
<p><em type="italic">Sametingsrådet gir Sámi allaskuvla/Samisk høgskole i Kautokeino 500 000 kroner i medfinansieringstilskudd til det nordiske samarbeidsprosjektet </em><em type="italic">Lohkanlihkku </em>. </p>
<p>Målet for Interreg-prosjektet <em type="italic">Lohkanlihkku </em>er å utvikle et forskningsbasert digitalt funksjonelt læringsmiljø for lese- og skriveundervisning i nord-, sør-, lule-, skolte- og enaresamisk i samiske skoler. Verktøyet skal foreldre og lærere kunne bruke for å støtte barnas lese- og skriveopplæring, og det skal også kunne brukes av eldre elever med lese- og skriveutfordringer. Med dette verktøyet skal man øke barnas leselyst, noe som igjen vil påvirke den samlede læringen og skoleprestasjonene til elevene. </p>
<p>Maren Benedicte Nystad Storslett    Árvu/Sametinget</p>
<p>– Samiske barn må nå bruke digitale lese- og skriveverktøy som er laget for hovedspråkene, fordi samiskspråklige digitale verktøy mangler, så det er veldig bra at dette nå skal utvikles, sier sametingsråd Maren Benedicte Nystad Storslett (NSR).</p>
<p>Sametingsrådets mål er å sørge for at det finnes digitale læremidler og læringsressurser av høy kvalitet og stimulere til flere lule- og sørsamiske læremidler. Det gis derfor et tilskudd på 500 000 kroner fra tilskuddsordningen Tilskudd til Interreg. Målet for tilskuddsordningen er økt verdiskapning i Sápmi og økt samarbeid over landegrensene i Sápmi. Tilskuddet forutsetter at de får godkjenning hos Interreg.</p>
<p>Dette er et stort prosjekt på totalt 4,2 millioner kroner på norsk side. Tilskudd fra tilskuddsordningen Tilskudd til Interreg er vanligvis begrenset til 200 000 kroner, men kan økes til 500 000 kroner for prosjekter som bidrar særlig til Sametingets måloppnåelse.</p>
<p xml:lang="smj">Maja Kristine Jåma    Árvu/Sametinget</p>
<p>– Vi er glade for å kunne støtte prosjektet og håper det vil kunne bidra til å styrke lese- og skrivelysten hos samiske barn og unge, sier sametingsråd Maja Kristine Jåma (NSR).</p>
<p>Interreg Aurora er et program i det europeiske Interreg-fellesskapet for grenseoverskridende samarbeid 2021-2027. Programmet gir store muligheter for nytt og spennende samarbeid i grenseområdene mellom Sverige, Finland, Norge og Sápmi.</p>
</body></document>
