<document xml:lang="nob" id="no_id"><header><title>Kulturminneregistrering i Troms. - Sámediggi Sametinget</title><genre code="admin"/><author><unknown/></author><publChannel><publication><publisher>Sámediggi/Sametinget</publisher></publication></publChannel><wordcount>262</wordcount><conversion_status type="standard"/><availability><free/></availability><submitter name="" email="divvun@samediggi.no"/><origFileName>http://samediggi.no/Artikkel.aspx?aid=2853&amp;sprak=Norsk&amp;Print=1</origFileName><parallel_text xml:lang="sme" location="samediggi-article-2853.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p>Kulturminneregistrering i Troms. - Sámediggi Sametinget</p>
<p type="title">Kulturminneregistrering i Troms.</p>
<p><em type="italic">Over 160 samiske kulturminner er denne høsten registrert på to større prosjekter i Setermoen skytefelt og Reisa nasjonalpark. </em></p>
<p>Bogastill/Ćila fra Njállaávži området, Reisa nasjonalpark</p>
<p>Arran registrert på setermoen prosjektet</p>
<p>Tjæremile ved Sieima/Sieimma, Reisa nasjonalpark</p>
<p>Arkeologer fra kulturvernteamet har denne høsten gjennomført to store befaringsprosjekter i Setermoen skytefelt i Bardu og Reisa nasjonalpark i Nordreisa. Begge prosjektene ble påbegynt feltsesongen 2007 og fortsatt i år.</p>
<p>Registreringsoppdraget på Setermoen er gitt av Forsvarsbygg i forbindelse med utvikling av skytefeltet. Det ble her registrert 25 árran/ildsteder. Sametinget var her med på uttesting av en ny metode for å finne kulturminner. Norsk institutt for kulturminneforskning har foretatt en flybåren laserskanning av skytefeltet og plukket ut lokaliteter med mulige kulturminnene. Under årets befaring ble det tatt en feltsjekk av lokalitetene. Resultatet viste mange skytekrater, en bunkers, et par naturformasjoner og to vedstabler. Som antatt passer metoden dårlig i områder med så omfattende inngrep som skytefelt. Flybåren laserskanning har imidlertid vist seg å være nyttig andre steder.</p>
<p>Formålet med registreringene i Reisa nasjonalpark var å kartlegge kulturminner langs turiststien fra Sieimma til Ráisjávri og i området rundt Njállaávži. Årets registreringer var en fortsettelse på et prosjekt påbegynt i 2007, da det ble gjort undersøkelser rundt Ráisjávri samt i landskapsvernområdet vest for nasjonalparken. I 2008 ble det over en 7 ukers periode registrert ca 140 kulturminner. Av disse var det 9 tjæremiler, flere rester etter laftehytter og gammer, nesten 100 árran/ildsteder, samt flere fangstgroper og skyteskjul/bogastiller. Funnene vitner om en lang og intens bruk av områdene langs og rundt Reisadalen.</p>
</body></document>
