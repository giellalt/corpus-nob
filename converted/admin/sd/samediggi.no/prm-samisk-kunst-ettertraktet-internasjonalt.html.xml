<document xml:lang="nob" id="no_id"><header><title>PRM: Samisk kunst ettertraktet internasjonalt</title><genre code="admin"/><author><unknown/></author><year>2019</year><wordcount>318</wordcount><conversion_status type="standard"/><availability><free/></availability><multilingual/><origFileName>https://www.sametinget.no/Nyhetsarkiv/PRM-Samisk-kunst-ettertraktet-internasjonalt</origFileName><parallel_text xml:lang="sme" location="prd-sami-daidda-bivnnut-olgoriikkas.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">PRM: Samisk kunst ettertraktet internasjonalt</p>
<p>I forbindelse med Venezia-biennalen lanserte OCA – Office for Contemporary Art Norway fremtidige kunstsamarbeid. Mange av de involverer samisk og urfolks kunnskap og kunst.</p>
<p>Et av nøkkelsamarbeidene blir Toronto Biennial of Art, Canada, der seniorkurator Candice Hopkins, som har urfolksbakgrunn selv, vil samarbeide med OCA om Susan Schupplis prosjekt <em type="italic"><span type="quote" xml:lang="eng">«Learning from Ice»</span> </em>- lære av is. Prosjektet søker etter isens fortellinger sett opp mot klimaendringer og handler om retten til å forbli kald. Prosjektet kommer også til å involvere samisk kunnskap og kunst. Dette samarbeidet er i perioden 2020-2021. </p>
<p><em type="italic"><span type="quote">«Kunst og konflikt»</span> </em>er en serie med kunstoppdrag i perioden 2020-2023 i samarbeid med KORO - Kunst i offentlige rom. Utgangspunktet er Sannhets- og forsoningskommisjonens virke og synliggjøring av kolonialismens påvirkninger i fortid og nåtid. Samarbeidet er grunnlagt på en felles forståelse rundt kunstens eksplosive kraft når det gjelder spørsmål, dilemmaer og konflikter som Sannhets- og forsoningskommisjonens prosess kommer til å synliggjøre i samfunnet. KORO er en særdeles relevant samarbeidsaktør siden de også ble grunnlagt som et resultat av kunstneres protestaksjoner på 70-tallet. </p>
<p><em type="italic"><span type="quote">«Sápmi i Brasil»</span> </em>er en del av programmet til Museu de Arte de São Paulo, Brasil, der urfolkskunst er tema i 2021. OCA kommer til å samarbeide med samiske kuratorer og KODE Kunstmuseer og komponisthjem i Bergen. Programmet i São Paulo kommer til å omfatte blant annet konferanser, publikasjoner, utstillinger og workshops. </p>
<p>Sametingspresident Aili Keskitalo besøkte Venezia-biennalen nylig og deltok på åpninga av utstillinga A Greater Miracle of Perception ved Alvar Aalto-paviljongen, hvor blant annet de samiske kunstnerne Suvi West og Outi Pieski var med som en del av kollektivet Miracle Workers.</p>
<p><em type="italic">– Vi har noe å tilby verden, samiske kunstnere som med unike stemmer formidler andre perspektiver på virkeligheten. Verden trenger samisk kunst, sier sametingspresidenten. </em></p>
<p><em type="italic">For intervju, kontakt sametingspresident Aili Keskitalo , tlf. +47 971 29 305 Mediekontakt i OCA: Eirin Torgersen , + 47 93 48 07 16, www.oca.no </em></p>
</body></document>
