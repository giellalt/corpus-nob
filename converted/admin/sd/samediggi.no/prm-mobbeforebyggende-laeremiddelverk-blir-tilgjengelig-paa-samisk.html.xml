<document xml:lang="nob" id="no_id">
  <header>
    <title>PRM: Mobbeforebyggende læremiddelverk blir tilgjengelig på samisk</title>
    <genre code="admin"/>
    <author>
      <unknown/>
    </author>
    <year>2017</year>
    <wordcount>284</wordcount>
    <conversion_status type="standard"/>
    <availability>
      <free/>
    </availability>
    <multilingual/>
    <origFileName>https://www.sametinget.no/Om-Sametinget/Arkiv-perioden-2016-2017/Pressemeldinger/PRM-Mobbeforebyggende-laeremiddelverk-blir-tilgjengelig-paa-samisk</origFileName>
    <parallel_text xml:lang="sme" location="prd-givssidaneastadeami-oahpponeavvut-samegillii.html"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision: 154948 $; </version>
  </header>
  <body>
    <p type="title">PRM: Mobbeforebyggende læremiddelverk blir tilgjengelig på samisk</p>
    <p>Sametingsrådet har fordelt 20,5 millioner kroner til utvikling av læremidler. I år har sametingsrådet prioritert å gi tilskudd til utvikling av læremiddelverk som har som mål å forebygge mobbing.</p>
    <p>Læremiddelverket som skal forebygge mobbing består av flere deler, blant annet skal det utvikles elevbok, nettside med filmsnutter og nettspill, og lærerveiledning.</p>
    <p>I år har sametingsrådet også prioritert utvikling av en app for personer med språk- og talevansker. Denne typen læringsressurser er etterspurt av samiskspråklige logopeder.</p>
    <p>
      <em type="italic">– Det er viktig å avsette midler til læringsressurser for barn og unge med særskilte behov, synes Larsen. </em>
    </p>
    <p>Et stort fokus i læremiddeltilskuddene i år er samisk språk på videregående nivå, der det nå skal igangsettes utvikling av læremidler med både trykte og digitale komponenter. Sametinget har innvilget tilskudd til prosjekter innenfor både sør-, lule- og nordsamisk.</p>
    <p>
      <em type="italic">– Sametingsrådet er også tilfreds med at vi innenfor årets budsjett har hatt anledning til å gi tilskudd til nyopptrykk av etterspurte læremidler, sier Larsen. </em>
    </p>
    <p>I år avsatte Sametinget 20,5 millioner kroner til utvikling av ordinære og særskilt tilrettelagte læremidler for grunnopplæring. Sametinget mottok søknader for drøye 63 millioner kroner. Til tross for stor søkermasse i forhold til budsjettramme, er sametingsrådet svært fornøyd over å kunne dekke de fleste av de prioriterte områdene for 2017.</p>
    <p>Sametingets handlingsplan for utvikling av læremidler 2015-2018 ligger til grunn for Sametingets årlige prioriteringer. I tillegg har det pågående arbeidet med fagfornyelsen i skolen hatt innvirkning på årets prioriteringer.</p>
    <p>
      <em type="italic">– Mitt mål er at læremiddelutviklingen ikke stopper opp eller innstilles grunnet fagfornyelsen, dernest er mitt mål å påse at læremidler som igangsettes nå, tilpasses det fremtidige innholdet i skolen, sier sametingspresident Vibeke Larsen. </em>
    </p>
    <p>
      <em type="italic">Se oversikt over tildelinger av læremiddeltilskudd 2017: </em>
    </p>
  </body>
</document>
