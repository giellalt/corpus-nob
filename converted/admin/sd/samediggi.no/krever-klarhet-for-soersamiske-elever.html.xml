<document xml:lang="nob" id="no_id"><header><title/><genre code="admin"/><author><unknown/></author><wordcount>294</wordcount><conversion_status type="standard"/><availability><free/></availability><multilingual/><origFileName>http://www.sametinget.no/layout/set/print/Opplaering/Grunnskole-og-VGS/Krever-klarhet-for-soersamiske-elever</origFileName><parallel_text xml:lang="sme" location="gaibida-ahte-lullisami-ohppiid-cielggaduvvo.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision: 154948 $; </version></header><body><p>Krever klarhet for sørsamiske elever / Grunnskole og VGS / Opplæring / Forsiden - Sametinget</p>
<p type="title">Krever klarhet for sørsamiske elever</p>
<p xml:lang="deu">17. desember 2015</p>
<p>Onsdag 16. desember valgte Stortinget å legge ned Gaske-Nøørjen Saemienskovle uten noen forutgående konsultasjoner med Sametinget om saken. Det var ifølge sametingsråd Silje Karine Muotka en svart dag i den samiske utdanningshistorien.</p>
<p>- Det var en svært dårlig dag for elever og ansatte ved skolen, og også for dette sørsamiske området hvor det ikke er mange synlige samiske institusjoner. Jeg mener også at det er et tydelig eksempel på hvordan kunnskapsminister Torbjørn Røe Isaksen bevisst velger å ikke følge opp konsultasjonsavtalen mellom statlige myndigheter og Sametinget, sier sametingsråd Silje Karine Muotka.</p>
<p><em type="bold">- Min mening er at saken bidrar til å bygge ned tilliten mellom Sametinget som folkevalgt organ for det samiske folket og Kunnskapsdepartementet. Konsultasjonsavtalen er et redskap for å finne løsninger i god tro mellom Sametinget som et representativt organ for det samiske folket og staten, og jeg forstår ikke hvorfor dette redskapet ikke ble brukt i denne saken. Det er et klart brudd på konsultasjonsavtalen, sier Muotka. </em></p>
<p>Nå krever Sametinget at det fremkommer en tydelig beskjed til elever ved skolen og foresatte om det opplæringstilbudet de skal få fremover.</p>
<p><em type="bold">- Elevene har rett til opplæring i sørsamisk i henhold til opplæringsloven. De fortjener å få tydelig beskjed om at de skal få dette videre, samt informasjon om hvordan det nye tilbudet er. Sametinget forventer at opplæringstilbudet skal holde samme kvalitet og fortsatt skal omfatte samme omfang av språksamlinger og som det eksisterende tilbudet, sier Muotka </em></p>
<p>- Dette er jo en sak som må ha versert i Kunnskapsdepartementet siden budsjettkonferansen i mars i år, så det hjelper ikke å si at man ikke har noen planer for fremtiden, avslutter Muotka.</p>
</body></document>