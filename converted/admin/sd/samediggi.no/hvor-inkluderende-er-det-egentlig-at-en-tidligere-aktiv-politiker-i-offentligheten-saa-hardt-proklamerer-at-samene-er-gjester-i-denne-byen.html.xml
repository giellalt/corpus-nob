<document xml:lang="nob" id="no_id"><header><title>"Hvor inkluderende er det egentlig at en tidligere aktiv politiker i offentligheten så hardt proklamerer at samene er «gjester» i denne byen?"</title><genre code="admin"/><author><unknown/></author><year>2018</year><wordcount>642</wordcount><conversion_status type="standard"/><availability><free/></availability><multilingual/><origFileName>https://www.sametinget.no/Nyhetsarkiv/Hvor-inkluderende-er-det-egentlig-at-en-tidligere-aktiv-politiker-i-offentligheten-saa-hardt-proklamerer-at-samene-er-gjester-i-denne-byen</origFileName><parallel_text xml:lang="sme" location="man-searvvaheaddji-lea-dat-go-ovddes-politihkkar-almmolaccat-nu-garrasit-diediha-ahte-samit-leat-guossit-dan-gavpogis.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">"Hvor inkluderende er det egentlig at en tidligere aktiv politiker i offentligheten så hardt proklamerer at samene er <span type="quote" xml:lang="nno">«gjester»</span> i denne byen?"</p>
<p>Skrevet av sametingsråd Silje Karine Muotka</p>
<p>Tromsø er byen jeg har levd i ti år, hvor jeg har studert og der jeg har født mine barn, og hvor jeg som så mange andre i regionen må reise til når vi eller våre nærmeste trenger spesialisthjelp for alvorlige helsetilstander. Det er en by vi ikke kan unngå å ha et forhold til. Tromsø spiller en viktig rolle i nord, og jeg har alltid hatt inntrykk av at mange tenker at byen kan ta en enda mer fremskutt rolle for landsdelen.</p>
<p>Å styrke en fremskutt rolle for landsdelen tviler jeg på er mulig hvis personer som Bodil Ridderseth Larsen fra Høyre får bestemme retningen. I forrige uke fant enda ett av hennes utallige innlegg om <span type="quote">«sameproblemer»</span> avisen iTromsø. </p>
<p>Logikken bak først å fremheve hvor tolerant og inkluderende byen Tromsø er, for så å skrive følgende: <span type="quote">«Andre som flytter fra sine hjem og hjemland for å bo i Tromsø, respekterer og aksepterer både gatenavn og stedsnavn på sitt nye bosted, enten det er i byen eller omegn, og lever godt med det. De forlanger ikke endring av gatenavn eller stedsnavn»</span>, er paradoksal. </p>
<p>Hvor inkluderende er det egentlig at en tidligere aktiv politiker i offentligheten så hardt proklamerer at samene er <span type="quote" xml:lang="nno">«gjester»</span> i denne byen?</p>
<p>Jeg er fristet til å svare at akkurat det fenomenet Ridderseth Larsen beskriver er samene inngående kjent med. Eksempler på meningsløse <span type="quote">«norske»</span> stedsnavn i nord er det fullt av. Det er altså stedsnavn som gir mening på samisk, men som er tilpasset norsk og som da fremstår uforståelig. Disse eksemplene vitner tydelig om den <span type="quote">«respekt og aksept»</span> de samiske stedsnavn har blitt møtt med gjennom tidene.</p>
<p>Nå er jeg veldig lykkelig for at det store flertallet i Tromsø neppe føler seg spesielt truet av samiske skilt, og at leder Markus Akselbo i Tromsø Høyre så tydelig avviser Ridderseth Larsen sine meninger som en del av Høyre sin samepolitikk i sitt innlegg 29. august. Det er viktig for å sikre at vi kan styrke samisk språk, kultur og synlighet i Tromsø fremover.</p>
<p>Jeg må likevel avklare noen konkrete ting. Sametingsrådet har aldri foreslått at festningsverket Skansen i Tromsø skal omgjøres til et samisk senter. Jeg har heller aldri avlyst et møte med ordfører i Tromsø, Kristin Røymo, på grunn av <span type="quote">«folkelig motstand»</span>.</p>
<p>På grunn av personlige forhold ble møtet flyttet og temaet i dette famøse møtet var ganske udramatisk, nemlig muligheten for en justering av samarbeidsavtalen. Vi har heller ikke slettet møteoppføringen. Den finnes på Sametingets nettsider. Dersom Ridderseth Larsen har vanskeligheter med å forstå hvorfor kommunens eget samiske språksenter Gáisi leier kontorlokaler på Skansen, må hun ta det opp med egen kommune. Sametinget har ingen rolle i denne saken. Sametinget er selvsagt positiv til tanken om å etablere et eget samisk hus i Tromsø, slik det samiske miljøet har etterspurt og jobbet for i mange år. Jeg er sikker på at et slikt samlingssted vil være en berikelse for hele Tromsø.</p>
<p>Samiske stedsnavn i Tromsø er ikke til hinder for utvikling, men heller tvert imot. Det er en anerkjennelse av en felles historie i nord. For alle samene som bor i denne byen, gir det en følelse av tilhørighet å se sitt språk på offisielle skilt. Det er også mange gjester som besøker Nord-Norge og Tromsø som etterspør nettopp en slik samisk identitet, og som turistnæringen i nord nyter godt av.</p>
<p>Målet med Stedsnavnloven er blant annet å ta vare på stedsnavn som språklige kulturminner, og å bidra til at navnene blir brukt. Jeg er sikker på at om det hadde vært flere samiske skilt, så ville flere – også ikke-samiske – tatt i bruk de samiske navnene. Hør bare hvor fint det klinger: Bures boahtin/Velkommen til rause Romsa!</p>
</body></document>
