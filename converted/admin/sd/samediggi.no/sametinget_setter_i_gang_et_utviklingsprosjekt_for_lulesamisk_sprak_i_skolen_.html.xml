<document xml:lang="nob" id="no_id"><header><title>Sametinget setter i gang et utviklingsprosjekt for lulesamisk språk i skolen  - Sametinget</title><genre code="admin"/><author><unknown/></author><year>2021</year><wordcount>530</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/sametinget-setter-i-gang-et-utviklingsprosjekt-for-lulesamisk-sprak-i-skolen.15231.aspx</origFileName><parallel_text xml:lang="sme" location="samediggi_alggaha_ovddidanproseavtta_julevsamegillii_skuvllas.html"/><parallel_text xml:lang="smj" location="samedigge_algat_avddanahttemprosjevtav_julevsamegiellaj_skavlan_.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Sametinget setter i gang et utviklingsprosjekt for lulesamisk språk i skolen</p>
<p><em type="italic">Sametinget har invitert til et utviklingsprosjekt for opplæringen i og på lulesamisk. Både Hamarøy kommune, Bodø kommune, Nordland fylkeskommune, Sørsamisk kunnskapspark og Statsforvalteren i Nordland er med i prosjektet, og sametingsråd Mikkel Eskil Mikkelsen (NSR) er takknemlig for at alle disse er positive til prosjektet og har sagt seg villig til å bli med. </em></p>
<p>Sametingsråd Mikkel Eskil Mikkelsen (NSR)    Kenneth Hætta    Både NOU 2016: 18 Hjertespråket og Riksrevisjonens rapport om opplæring i og på samisk, viser store utfordringer i samiskopplæring. Derfor har Sametinget invitert til et arbeid hvor målet er å styrke tilbudet.</p>
<p>– Det er viktig å sette en stor felles innsats for opplæringen i lulesamisk språk. Nå sitter alle aktører rundt samme bord med mål om å styrke opplæringen. Det er gledelig, siden vi trenger å styrke tilbudet i lulesamisk språkopplæring og samtidig rekruttere flere elever. Det er et viktig arbeid, som skal styrke tilbudet til elevene, sier Mikkelsen.</p>
<p>Sametinget mener det må settes innsats for bedre å tilrettelegge for at lærere skal lykkes i sin jobb.</p>
<p>– Fra lærere har beskjeden vært klar om at mangelen på læremidler og lærerressurser gjør at de står på bristepunktet. Det er da viktig at vi nå jobber sammen om å skape bedre forutsetninger for lærere til å utøve sitt yrke. Når situasjonen for de lulesamiske lærerne er svært presset og krevende, så må vi møte dette i arbeidet. Lærerstemmen må vi lytte til, sier Mikkelsen.</p>
<p>I dette prosjektet er Sametinget opptatt av å oppnå resultater innenfor rekruttering og sterke språkmodeller, hospitering og språkleir, utvidelse av tilbudet på Knut Hamsun videregående skole og profilskoler.</p>
<p>– Vi må følge opp anbefalingene i blant annet NOU Hjertespråket, implementering av samiske læreplaner og vurdere ytterligere tiltak for lulesamisk språkopplæring. I dette ligger det til grunn at for eksempel Bodø og Hamarøy er ulike kommuner med ulike forutsetninger, samtidig som at Knut Hamsun VGS er i en god prosess for utvikling av samisk innhold og undervisning på sin skole. Det er viktig at skoleeiere er med på å sikre at opplæringen blir så god som mulig i sine skoler, sier Mikkelsen.</p>
<p>Sametinget har mange pågående utredninger og prosesser som vil være aktuelle for utviklingsarbeidet, og kan stille til disposisjon økonomiske ressurser.</p>
<p>– Sametinget har engasjert forskere til å foreslå hvordan sterke språkmodeller kan implementeres i barnehager og skoler, og gjør en innsats for nedsatt leseplikt for samisklærere i nasjonale forhandlinger. Snart mottar Sametinget også en rapport om læremiddelutviklingen, hvor vi i oppfølgingen av denne vil vurdere tiltak til læremiddelutvikling i sør- og lulesamisk område, sier Mikkelsen, som tror dette kan bli verdifulle bidrag inn i arbeidet i utviklingsprosjektet.</p>
<p>Nå starter prosessen med å fastsette mandatet til prosjektet. Mikkelsen synes det er viktig at aktørene som er skoleeiere blir premissleverandører for arbeidet, også når det gjelder fremdriftsplan og arbeidsmetode.</p>
<p>– Aktørene skal oppnevne medlemmene til arbeidsgruppen, og målet mitt er at arbeidet skal få gode forutsetninger for å lykkes. Nå ser jeg frem til at dette prosjektet gjennomføres og jeg ser frem til å se konklusjonene og oppfølgingene fra prosjektet.</p>
<p><em type="italic">For spørsmål eller intervju, kontakt sametingsråd Mikkel Eskil Mikkelsen </em><em type="italic">(NSR), +47 917 42 161, </em><em type="italic">mikkel.eskil.mikkelsen@samediggi.no </em></p>
</body></document>
