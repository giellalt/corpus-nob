<document xml:lang="nob" id="no_id"><header><title>Ber fiskeriministeren sikre fiskeflåten i de samiske områdene  - Sametinget</title><genre code="admin"/><author><unknown/></author><year>2022</year><wordcount>398</wordcount><conversion_status type="standard"/><availability><free/></availability><multilingual/><origFileName>https://sametinget.no/saernieh/ber-fiskeriministeren-sikre-fiskeflaten-i-de-samiske-omradene.22650.aspx?sprak=1</origFileName><parallel_text xml:lang="sme" location="bivdiba_guolastusministara_sihkkarastit_bivdofatnasiid_sami_guovlluin.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Ber fiskeriministeren sikre fiskeflåten i de samiske områdene</p>
<p>Leder i den sjøsamiske kystfiskerorganisasjonen Bivdu Inge Arne Eriksen og sametingspresident Silje Karine Muotka.    Vaino Rensberg/ Sametinget</p>
<p><em type="bold">Sametingspresident Silje Karine Muotka (NSR) og leder i den sjøsamiske kystfiskerorganisasjonen Bivdu Inge Arne Eriksen ber Fiskeri- og havminister Bjørnar Selnes Skjæran (Ap) om å sørge for at ubrukt kvantum i kystfiskeordningen overføres i sin helhet til neste år. </em>   </p>
<p>Etter to trøblete torskesesonger, mener de at dette må til for å sikre økonomien til fiskerne i den minste flåten.</p>
<p>– På grunn av dårlig vær i vår, og fisk som var lite tilgjengelig på vårparten, så står fortsatt mye av kvantumet i kystfiskeordningen ubrukt. Vi er vante med at slikt svinger fra år til år, og er vant til å tilpasse oss. For å jevne ut inntekten over tid, og sikre at ingen faller fra, så er det viktig at fiskerne i de samiske områdene har nok torskekvote tilgjengelig neste år, sier leder for Bivdu, Inge Arne Eriksen.</p>
<p>Sametingspresident Silje Karine Muotka mener at den minste flåten er bærebjelken i mange samiske kystsamfunn. Det å gi disse gode rammevilkår, handler også om å sikre det materielle grunnlaget for samisk kultur. Mens torskesesongen på kysten i fjor ble preget av koronapandemien, vanskelig logistikk og vanskelige markedsforhold, så var det naturen selv som gjorde den trøblete i år.</p>
<p>– Jeg snakker ofte med Eriksen, som følger nøye med landingsstatistikken, og allerede før påske ble vi enige om det ville være riktig å få justert</p>
<p>båtkvotene i kystfiskeordningen kraftig opp for å sikre nok råstofftilførsel til de lokale mottakene, noe vi også fikk gjennomslag for, sier Muotka.</p>
<p>Den minste flåten er også den som i snitt har lavest driftsmarginer, og som er mest utsatt for svingninger i både vær og tilgjengelighet.</p>
<p>Tilbakemeldingene som både Sametinget og Bivdu har fått fra fiskere i samiske områder tyder på at torsken kom sent inn til kysten i år, og i en del områder så kom ikke fisken inn i fjordene i det hele tatt. Nå mener begge at det er avgjørende å legge til rette for en best mulig sesong for den minste flåten neste år, så får vi bare krysse fingrene for at forholdene klaffer bedre i 2023.</p>
<p><em type="italic">For spørsmål eller intervju, kontakt sametingspresident Silje Karine Muotka, tlf   </em><em type="italic">:   </em><em type="italic">+47 984 87 576,   </em><em type="italic">silje.karine.muotka@samediggi.no   </em><em type="italic">og leder i kystfiskerorganisasjonen Bivdu, Inge Arne Eriksen, tlf: +47   915 20 202, </em><em type="italic">inge@bivdu.no   </em>   </p>
</body></document>
