<document xml:lang="nob" id="no_id"><header><title>– Viktig at det samiske samfunnet kommer med innspill - Sametinget</title><genre code="admin"/><author><unknown/></author><year>2023</year><wordcount>263</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/viktig-at-det-samiske-samfunnet-kommer-med-innspill.27627.aspx</origFileName><parallel_text xml:lang="sme" location="_deatalas_ahte_sami_servodat_bukta_cealkamusaid_.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">– Viktig at det samiske samfunnet kommer med innspill</p>
<p><em type="bold">Sametinget og Regjeringen ønsker innspill til hvordan fremme folkehelse og levekår i samiske områder. </em>   </p>
<p>Runar Myrnes Balto    Liv Inger Somby, Sametinget</p>
<p>Sametinget og Regjeringen jobber nå med Stortingsmelding om samisk språk, kultur og samfunnsliv 2024, som har tema folkehelse og levekår. Meldingen skal publiseres våren 2024 og i den forbindelse vil sametingsrådet oppfordre alle til å sende inn sine innspill til regjeringen om temaet.</p>
<p>– Det er viktig at det samiske samfunnet gir innspill til meldingen for å få belyst alle temaer som bidrar til god helse og gode levekår for den samiske befolkningen, sier sametingsråd Runar Myrnes Balto (NSR).</p>
<p>Folkehelse og levekår er et vidt tema og derfor mener sametingsrådet at det er viktig å få fram både utfordringer, ressurser og mulige tiltak innen folkehelse og levekår. Dette kan blant annet være tiltak for å fremme god psykisk helse og livskvalitet, gode levevaner og styrket helsekompetanse.</p>
<p>Innspill til følgende temaer er særlig ettertraktet:</p>
<list><p type="listitem">Hvilke folkehelse- og levekårsutfordringer er det i samiske områder?</p>
<p type="listitem">Hvilke positive ressurser i samisk kultur og samfunnsliv kan styrkes på måter som gir god helse?</p>
<p type="listitem">Hvor egnet er den generelle folkehelsepolitikken for å fremme helse i den samiske befolkningen, og hvilke tilpasninger trengs?</p>
<p type="listitem">Hva kan regjeringen bidra med for å fremme folkehelse og levekår i samiske områder?</p>
</list><p>Innspill sendes inn på Regjeringens nettsted, innen 15. oktober 2023.</p>
<p>– Alle innspill vil bli brukt som kunnskapsgrunnlag for stortingsmeldingen. Det er den samiske befolkningen som best kjenner til utfordringene knyttet til folkehelse og levekår, så derfor er deres stemme uvurderlig, sier sametingsråden.</p>
</body></document>
