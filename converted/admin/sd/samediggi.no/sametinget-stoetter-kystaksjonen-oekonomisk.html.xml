<document xml:lang="nob" id="no_id"><header><title/><genre code="admin"/><author><unknown/></author><wordcount>223</wordcount><conversion_status type="standard"/><availability><free/></availability><submitter name="Kevin Brubeck Unhammer" email="unhammer@fsfe.org"/><multilingual><language xml:lang="nob"/><language xml:lang="sme"/><language xml:lang="eng"/></multilingual><origFileName>http://www.sametinget.no/layout/set/print/Naeringer/Marine-naeringer/Sametinget-stoetter-Kystaksjonen-oekonomisk</origFileName><parallel_text xml:lang="sme" location="samediggi-doarju-riddoaksuvnna-ekonomalaccat.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision: 154948 $; </version></header><body><p>Sametinget støtter Kystaksjonen økonomisk / Marine næringer / Næringer / Forsiden - Sametinget</p>
<p type="title">Sametinget støtter Kystaksjonen økonomisk</p>
<p>26. februar 2014</p>
<p>Tirsdag 25.februar vedtok Sametingsrådet å støtte Kystaksjonen med 70 000 kroner til arbeidet med deres markering foran Stortinget 3. mars.</p>
<p><em type="bold">- Kystaksjonen er et viktig initiativ og at kystbefolkningen reiser seg for sine rettigheter er noe vi fra Sametings side med glede støtter opp om, også økonomisk, sier Silje Karine Muotka, som er fiskeripolitisk ansvarlig i sametingsrådet. </em></p>
<p>Muotka gir støtte til de politiske kravene Kystaksjonen fremmer.</p>
<p><em type="bold">– At lokalbefolkningen skal nyte godt av sine egne ressurser er helt åpenbart. De har rettigheter til havressursene, og at trålerne skal levere fisken til lokale fiskemottak burde være en selvfølge. Det er en del av samfunnskontrakten. </em></p>
<p>Med den økonomiske støtten håper Sametingsrådet å være med på å bidra til at flere får øynene opp for det Muotka anser som et ran av kystbefolkningens rettigheter.</p>
<p><em type="bold">– Jeg håper flere får opp øynene for den uretten som stadig begås mot kystbefolkningen. I mange tilfeller har de verken rett til å fiske eller en garanti for at fisken kommer inn til mottakene i bygdene deres. Svært mange samfunn er bygget rundt fisket, og uten den står de i fare for å forvitre. Derfor støtter vi aksjonen helhjertet, avslutter rådsmedlem Muotka. </em></p>
<p><em type="bold">Kontaktperson: </em></p>
<p xml:lang="sme">Rådsmedlem Silje Karine Muotka, tlf. 984 87 576</p>
</body></document>