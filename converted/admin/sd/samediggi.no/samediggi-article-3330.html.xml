<document xml:lang="nob" id="no_id"><header><title>Ønsker dialog og samarbeid med Norges Fiskarlag - Sámediggi Sametinget</title><genre code="admin"/><author><unknown/></author><publChannel><publication><publisher>Sámediggi/Sametinget</publisher></publication></publChannel><wordcount>659</wordcount><conversion_status type="standard"/><availability><free/></availability><submitter name="" email="divvun@samediggi.no"/><origFileName>http://samediggi.no/Artikkel.aspx?aid=3330&amp;sprak=Norsk&amp;Print=1</origFileName><parallel_text xml:lang="sme" location="samediggi-article-3330.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p>Ønsker dialog og samarbeid med Norges Fiskarlag - Sámediggi Sametinget</p>
<p type="title">Ønsker dialog og samarbeid med Norges Fiskarlag</p>
<p>Sametingspresident Egil Olli deltar på landsmøtet til Norges Fiskarlag i Trondheim. -Sametinget ønsker tettere dialog og samarbeid med Norges Fiskarlag om kystfolkets utfordringer, sier sametingspresident Egil Olli.</p>
<p><em type="italic">Her er sametingspresident Egil Ollis tale til landsmøtet til Norges Fiskarlag: </em>Statsråder, delegater og gjester. Jeg vil på vegne av Sametinget takke for innbydelsen. Som Sametingspresident og den i sametingsrådet som har ansvar for fiskerisakene, er det svært gledelig å være tilstede i møter med fiskernes næringsorganisasjoner. Sametinget vil prioritere dialog og samarbeid med ulike næringsorganisasjoner. Sametinget er samenes eneste representative folkevalgte organ i Norge, og er samenes talerør til norske myndigheter og andre i alle saker som får direkte betydning for samene. I all enkelhet vil jeg si at en av Sametingets viktigste oppgave er å medvirke til at lokalbefolkningen får større innflytelse over bruken av ressursene og sin egen samfunnsutvikling. Sametinget vil derfor medvirke til at nærhets- og avhengighetsprinsippet blir vektlagt, uavhengig av etnisk tilhørighet. Dagens Sameting styres av et flertallsråd utgått av 5 ulike partier. Vår politikk bygger på en gjensidig respekt og likeverd mellom samer, nordmenn, kvener og andre folkegrupper. Ved kongelig resolusjon av 1. Juli 2005 ble det utformet prosedyrene for konsultasjoner mellom statlige myndigheter og Sametinget. Konsultasjonsavtalen sikrer Sametinget innflytelse i saker som direkte påvirker samene. I dette ligger det også at Sametinget har en særlig oppgave å ivareta alle rettigheter som berører kyst- og fjorbefolkningen i de samiske områdene, som strekker seg langs kysten fra Grense Jakobselv i nord til og med Nord-Trøndelag fylke i sør. Fra Sametingets side har vi registrert at antall fiskemottak, er sterkt redusert. Jeg er født og oppvokst i en liten fjordbygd i Porsanger i Finnmark. I hele Porsangerfjorden er det nå kun ett fiskemottak igjen. Hvis dette mottaket blir nedlagt så står fiskerne i Porsanger kommune uten noen plass å levere sine fangster. Slik jeg ser det, så vil dette være en katastrofe for hele porsangersamfunnet. En slik utvikling har dessverre skjedd i mange små fiskerisamfunn og har virket ødeleggende for hele lokalsamfunnet. Jeg er derfor glad for at Regjeringen i sin politiske plattform vil sikre en desentralisert mottaksstruktur gjennom avsetning til føringsordninger og mottaksstasjoner der det ikke er andre alternativer for levering.  Jeg hilser også velkommen Regjeringens ønsker om at verdiskapingen av våre felles fiskeressurser i størst mulig grad skal komme de fiskeriavhengige kystsamfunnene til gode.  Disse to utsagnene burde borge for at fiskeriene i sjøsamiske områder går en lys fremtid i møte. Rettighetsgrunnlaget for sjølaksefisket må sikres. Laksefisket i sjø må ikke konsesjons-belegges. Lokale fisker som er berørt av kongekrabbe må få en ubetinget rett til fangst. Fangst av sel må økes. Jeg håper at Norges Fiskarlag også er opptatt av disse sakene og at vi sammen kan ivareta kyst- og fjordbefolkningens rettigheter. Jeg vil også benytte denne anledningen til å si noen ord om Kystfiskeutvalgets innstilling. Sametinget er glad for utvalgets grundige og omfattende arbeid. Vi er særlig tilfreds med at utvalget la vekt på at alle som bor i samme området, har rettigheter til fiske. Særlig viktig er det å rette opp tidligere urett samt å lovfeste kyst- og fjordbefolkningens rett til fiske. Sametinget vil følge opp den videre behandlingen av Kystfiskeutvalgets arbeid ovenfor Regjering og Stortinget. Sametinget og Norges Fiskarlag har mange felles interesser hvor det er naturlig å være i dialog. Dette gjelder i første rekke forvaltnings- og fordelingsspørsmål. Sametinget har hatt dialog med Norges Kystfiskarlag, Bivdi og Fjordfiskernes Forening. Vår invitasjon til Norges Fiskarlag står ved lag, og vi håper vi snarest kan avholde et møte om saker som opptar oss begge. Gjennom dialog og samarbeid kan vi sammen bedre hverdagen for alle kyst- og fjordfiskere. Med disse ord vil jeg ønske Landsmøtet til lykke med sine forhandlinger, og jeg ser fram til noen fine dager her i Trondheim. </p>
<p>*Sametingspresident Egil Olli</p>
<p>Telefon</p>
<p>Mobil</p>
<p>E-post</p>
<p>+47 78 47 40 00</p>
<p>+47 900 26 880</p>
<p>egil.olli@samediggi.no</p>
</body></document>
