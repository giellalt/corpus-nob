<document xml:lang="nob" id="no_id"><header><title>Mange vil lære seg samisk i Målselv - Sametinget</title><genre code="admin"/><author><unknown/></author><year>2020</year><wordcount>356</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/mange-vil-lare-seg-samisk-i-malselv.9240.aspx</origFileName><parallel_text xml:lang="sme" location="ollugat_aigot_oahppat_samegiela_malatvuomis.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Mange vil lære seg samisk i Målselv</p>
<p><em type="italic">Sametingsrådet har bevilget 148 000 kroner til nordsamisk nybegynnerkurs. - </em><em type="italic">Unge og voksne i Målselv vil få mulighet til å lære seg samisk språk, og samtidig få kjennskap til den samiske kulturen, sier sametingsråd Mikkel Eskil Mikkelsen (NSR). </em></p>
<p>Målselv kommune ønsker å igangsette et arbeid for å synliggjøre den samiske dimensjonen på en bedre måte. Kommunen har allerede i dag både samisk- befolkning, institusjoner, reindrift og en historie hvor samisk tilstedeværelse har eksistert lenge. Dette faktum gjør at kommunen ønsker mer fokus på samiske tema. Målselv kommune vil i den forbindelse arrangere samiske språkkurs våren 2021. Unge og voksne i Målselv skal få mulighet til å starte på samisk kurs, og få kjennskap til samisk språk og kultur. - For å få befolkningen bevisst på språket, og kanskje sin samiske aner, ønsker kommunen å gjennomføre kurs for nybegynnere, forteller sametingsråd Mikkel Eskil Mikkelsen (NSR). Kommunen har på forhånd gjort en undersøkelse om interesse for et slikt kurs, og pr i dag er det nærmere 60 personer som ønsker å starte på samisk språkkurs. Dette synes vi i sametingsrådet er gledelig. Kommunen skriver i sin søknad at samisk språk og kultur er lite kjent i Målselv, og selv om det finnes folk der med samiske aner, er det mange som har liten kjennskap til språket og kulturen. Det er disse som er den primære målgruppen for kurset - Sametingsrådet synes det er viktig at det holdes samiskkurs for unge og voksne, spesielt i områder der det samiske språket ikke ikke står så sterkt fra før av, sier sametingsråd Mikkelsen. Det samiske språket vil få høyere status når flere lærer seg språket, og det blir flere samiskspråklige i samfunnet. Manglende samisk kompetanse er et problem i alle samfunnsområder i dag. Det er derfor viktig at flere lærer seg samisk språk og får kjennskap til den samiske kulturen. Vi håper på mer kursaktivitet i kommunen, og at vi får en god fortsettelse på dette, avslutter Mikkelsen. Tilskuddet er bevilget gjennom den søkerbaserte ordningen <em type="italic">Språkprosjekter </em>. <em type="italic">For spørsmål eller intervju, kontakt sametingsråd </em><em type="italic">Mikkel Eskil Mikkelsen (NSR </em><em type="italic">) +47 917 42 161 </em>mikkel.eskil.mikkelsen@samediggi.no <em type="italic">. </em></p>
</body></document>
