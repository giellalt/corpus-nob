<document xml:lang="nob" id="no_id"><header><title>Både fornøyd og skuffet over NTP - Sametinget</title><genre code="admin"/><author><unknown/></author><year>2021</year><wordcount>383</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/bade-fornoyd-og-skuffet-over-ntp.13786.aspx</origFileName><parallel_text xml:lang="sme" location="sihke_duhtavas_ja_behtohallan_ntp:i.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Både fornøyd og skuffet over NTP</p>
<p><em type="italic">Sametingsråd Silje Karine Muotka (NSR) er svært glad for at regjeringen i ny Nasjonal transportplan (NTP) prioriterer </em><em type="italic">E45 i Kløfta i Alta kommune, men er skuffet over at regjeringen ikke prioriterer å oppgradere Riksvei 92 mellom Kautokeino og Karasjok. </em></p>
<p>Silje Karine Muotka    Kenneth Hætta    Regjeringen har i dag lagt frem ny Nasjonal transportplan (NTP) 2022-2033. I NTP legges de neste årenes transportpolitikk og byggeprosjekter frem.</p>
<p>Muotka er svært glad for at tunnel i E45 i Kløfta i Alta kommune er prioritert i NTP. Sametinget har i møter med samferdselsministeren løftet behovet for å utbedre denne veistrekningen av hensyn til trafikksikkerhet, fremkommelighet og næringslivet.</p>
<p>– E45 er viktig for tilgangen til blant annet helsehjelp og flyplass for befolkningen i Masi og Kautokeino. For næringslivet er veien sentral for tilknytningen til markeder sørover, sier Muotka.</p>
<p>Hun er også glad for at den nye E6-traseen gjennom Sørfold i Nordland er med, samt at Hålogalandsveien Tjeldsund-Gullesfjordbotn-Langvassbukt skal oppgraderes. Videre er det positivt at flere innseilinger skal utbedres, blant annet til Kjøllefjord og Vardø.</p>
<p>Samtidig konstaterer sametingsråden med skuffelse at regjeringen ikke prioriterer å oppgradere Riksvei 92 mellom Kautokeino og Karasjok.</p>
<p>– Riksvei 92 er hovedkorridor mellom øst og vest i Finnmark, og holder langt fra god nok veistandard, sier Muotka.</p>
<p type="title">Gitt innspill til arbeidet med ny NTP</p>
<p>Sametingsråd Silje Karine Muotka har i møter med samferdselsministeren i august og november i fjor gitt innspill til arbeidet med ny NTP.</p>
<p>I møtene har sametingsrådet blant annet løftet behovet for tunnel gjennom E45 Kløfta i Alta kommune, oppgradering av Riksvei 92 Indre Finnmark, ny trasé E6 i Sørfold i Nordland, tunell gjennom E6 Kvænangsfjellet, flyplass i Kautokeino som kan ta imot ambulansefly og tiltak for å avverge reinpåkjørsler både på vei og bane. Sametingsrådet har også tatt opp behovet for utbedring av mobil- og internettdekningen i samiske områder.</p>
<p type="title">Ser behov for å sikre samiske næringer og interesser</p>
<p>Muotka mener det er behov for å sikre at samiske næringer og interesser ikke blir skadelidende av samferdselsprosjekter.</p>
<p>– Samferdselsprosjekter kan komme i konflikt med samisk næringsvirksomhet og samiske interesser. Derfor er det viktig med grundige konsekvensvurderinger med legitimitet i det samiske samfunnet, samt tidlig involvering av samiske interesser, mener Muotka.</p>
<p><em type="italic">Kontaktinformasjon: Sametingsråd Silje Karine Muotka (NSR), tlf. 984 87 576, </em><em type="italic">silje.karine.muotka@samediggi.no </em></p>
<p>Les den nye transportplanen</p>
</body></document>
