<document xml:lang="nob" id="no_id"><header><title>PRM: Samisk språksenter til Oslo</title><genre code="admin"/><author><unknown/></author><year>2017</year><wordcount>176</wordcount><conversion_status type="standard"/><availability><free/></availability><multilingual/><origFileName>https://www.sametinget.no/Om-Sametinget/Arkiv-perioden-2016-2017/Pressemeldinger/PRM-Samisk-spraaksenter-til-Oslo</origFileName><parallel_text xml:lang="sme" location="prd-sami-giellaguovddas-osloi.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">PRM: Samisk språksenter til Oslo</p>
<p>Sametingsrådet har bevilget 250.000 kroner i støtte til Samisk hus i Oslo for opprettelse av samisk språksenter i byen.</p>
<p>Språksenteret skal komme i drift i løpet av høsten 2017 og tilskuddet skal brukes til samiske språkkurs og opprettelse av samiske språkarenaer.</p>
<p>– Sametingsrådet er glad for at det etableres et språksenter i hovedstaden. Dette er spesielt viktig fordi det ikke er etablert andre språksentre i Sør-Norge og fordi det er få andre sterke språkmiljø i Osloregionen, hvor det bor mange samer, sier Sametingets visepresident Lars Filip Paulsen.</p>
<p>Det har vist seg at samiske språksentre spiller en viktig rolle i utviklingen av samiske språk. Med opprettelse av et samisk språksenter i Oslo, vil samiske språk kunne bli styrket og fremmet over et større område.</p>
<p>– Jeg vil ønske Samisk hus og Oslo kommune til lykke med opprettelse av samisk språksenter, og vil anmode byens innbyggere og andre til å aktivt delta i tiltakene som språksenteret igangsetter, sier Paulsen.</p>
<p>For mer informasjon: Visepresident i Sametinget Lars Filip Paulsen, mob. +47 916 18 561</p>
</body></document>
