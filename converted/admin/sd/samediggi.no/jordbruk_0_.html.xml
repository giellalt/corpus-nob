<document xml:lang="nob" id="no_id"><header><title>Jordbruk - Sametinget</title><genre code="admin"/><author><unknown/></author><wordcount>260</wordcount><conversion_status type="standard"/><availability><free/></availability><multilingual/><origFileName>https://sametinget.no/naring/jordbruk/</origFileName><parallel_text xml:lang="sma" location="jaartaburrie.html"/><parallel_text xml:lang="sme" location="eanadoallu_.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Jordbruk</p>
<p><em type="italic">Jordbruk spiller en meget viktig rolle for utviklingen av levende bygder og samisk kultur. Sametinget jobber for å bevare og utvikle jordbruk som en viktig kulturbærer og sysselsetter. </em></p>
<p>Levende bygder er den beste garanti for sikring og utvikling av samisk kultur og språk. Samisk jordbruk er avhengig av at norske myndigheter har en langsiktig og forutsigbar jordbrukspolitikk. Jordbruk i samiske områder kan vanskelig konkurrere med områder i resten av landet som har bedre klimatiske forhold. Av den grunn kan ikke konsekvensene av en overproduksjon i andre deler av landet gå ut over jordbruksproduksjonen i samiske områder.</p>
<p>Jordbruk er en distriktsnæring som må drives der det er jordbruksareal. En god del av bosettingen i samiske områder har sammenheng med at den er knyttet til mulighetene for å drive med jordbruk. I tillegg til å være viktig for bosettingen har verdiskapingen i jordbruket stor betydning for samiske områder. Produksjon av jordbruksprodukter skaper også ringvirkninger i samfunnet for øvrig. Det dreier seg om verdiskaping innen slakterier, meierier, maskinleverandører, transportsektor etc.</p>
<p>Basisproduksjonene i det samiske jordbruket er melkeproduksjon og sauehold. I Troms er geit viktig for noen bygdesamfunn. Samiske områder har i dag en del dyrka areal som ikke brukes i dag, men som lett kan tas i bruk av eksisterende bruk.</p>
<p>Sametinget gir hvert år innspill til jordbruksavtalen. Denne behandles i Sametingets plenum før forhandlingene starter.</p>
<p>Her er innspillet for 2020 Sametingets innspill til jordbruksforhandlingene 2020</p>
<p>Videreforedling av mat, matopplevelser og arktisk landbruk er et av de områdene Sametinget prioriterer. Det er innen disse produksjonene det er mulig å øke verdiskapingen ytterligere.</p>
</body></document>
