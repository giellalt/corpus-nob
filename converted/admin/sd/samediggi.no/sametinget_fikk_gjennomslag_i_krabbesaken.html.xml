<document xml:lang="nob" id="no_id"><header><title>Sametinget fikk gjennomslag i krabbesaken - Sametinget</title><genre code="admin"/><author><unknown/></author><year>2023</year><wordcount>316</wordcount><conversion_status type="standard"/><availability><free/></availability><multilingual/><origFileName>https://sametinget.no/oddasat/samediggi-oaccui-doarjaga-reabbaassis.28455.aspx?sprak=1</origFileName><parallel_text xml:lang="sme" location="samediggi_oaccui_doarjaga_reabbaassis.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Sametinget fikk gjennomslag i krabbesaken</p>
<p><em type="italic">Sametinget har gjennom konsultasjoner med Fiskeridirektoratet kommet til enighet om at omsetningskravet for kongekrabbekvote ikke skal foreslås økt i 2024. Sametingspresident Silje Karine Muotka er glad for at også Fiskeridirektøren ser viktigheten av å ta hensyn til de minste fartøyene i denne saken. </em></p>
<p xml:lang="sme">Sametingspresident Silje Karine Muotka    Vaino Rensberg/Sámediggi</p>
<p>Sametinget har avsluttet konsultasjonsprosessen med Fiskeridirektoratet om regulering av fangst av kongekrabbe i 2024, og er fornøyd med å ha oppnådd enighet på flere punkter. I tillegg til å la omsetningskravet forbli uendret på 200 000 kroner for å oppnå full kvote, har partene blitt enige om at en størrelsesdifferensiert kvotetildelingsmodell kan utredes nærmere og at det er behov for en grunnleggende gjennomgang av hele forvaltningsmodellen for kongekrabbe.</p>
<p>Sametingspresidenten mener at behovet er ekstra stort, nå som bestandssituasjonen er som den er.</p>
<p>– Jeg mener at vi trenger en helhetlig gjennomgang av forvaltningsmodellen for kongekrabbe, og det er naturlig å gjøre i en stortingsmelding. Vi har hatt en god dialog med de lokale fiskernes organisasjoner i forkant av konsultasjonene, og de har alle vært veldig tydelige på at den nye fiskeriministeren burde sørge for å få ferdigstilt et slikt arbeid før fastsettelsen av reguleringene for 2025.</p>
<p>Sametinget har også kommet til enighet med Fiskeridirektoratet om at omsetning fra sjølaksefiske, inklusiv pukkellaks, bør legges til grunn ved tildeling av kongekrabbekvote i 2024. Dessuten var det enighet om at alle de som har blitt rammet av stenging i fisket etter atlanterhavslaks bør få legge til grunn omsetning fra fisket i ett av de tre årene i forkant av stengningen.</p>
<p>– Det gjelder kanskje ikke så mange, men dette er viktig for dem det gjelder og det er en måte å videreføre en kjempeviktig del av sjøsamisk kultur, sier sametingspresidenten.</p>
<p>Sametinget vil følge opp fastsettelsen av kongekrabbereguleringer for 2024 gjennom konsultasjoner med Nærings- og fiskeridepartementet, og regner med at enigheten med Fiskeridirektoratet vil bli førende.</p>
</body></document>
