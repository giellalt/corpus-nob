<document xml:lang="nob" id="no_id"><header><title>– Regjeringen bør ta lærdom av Aurubis i Nussir-saken - Sametinget</title><genre code="admin"/><author><unknown/></author><year>2021</year><wordcount>333</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/regjeringen-bor-ta-lardom-av-aurubis-i-nussir-saken.16050.aspx</origFileName><parallel_text xml:lang="sme" location="_raddehus_berre_oahppat_aurubis_mearradusas_nussir-assi.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">– Regjeringen bør ta lærdom av Aurubis i Nussir-saken</p>
<p><em type="italic">Den tyske kobbergiganten Aurubis AG trekker seg fra Nussir-prosjektet på grunn av menneskerettslige sider ved gruvedriften. Det bør være en vekker for norske myndigheter som helhjertet har støttet det omstridte prosjektet, sier sametingspresident Aili Keskitalo (NSR) og sametingsråd Silje Karine Muotka (NSR). </em></p>
<p>– Vi er ikke overrasket over at globale næringsaktører er opptatt av bærekraftig utvikling, og at store prosjekter ikke skal gå på akkord med menneske- og urfolksrettigheter. Vi er selvsagt veldig glade for at Aurubis AG har landet på denne konklusjonen etter at de har gjort en grundig risikovurdering av prosjektet, sier sametingspresident Aili Keskitalo (NSR).</p>
<p>Nussir har planer om å etablere en kobbergruve i Repparfjorden. Sametinget har vært tydelig på at prosjektet strider imot norsk og internasjonal lov, men regjeringen gav på tross av dette driftskonsesjon til selskapet i februar 2019. Det tyske selskapet Aurubis AG inngikk en intensjonsavtale med Nussir ASA 11. august 2020, som omhandlet salg av kobber. Sametinget orienterte selskapet om sine vedtak i Nussir-saken i brevs form med et påfølgende møte.</p>
<p>I en pressemelding i går torsdag 26. august skriver Aurubis at de sier opp avtalen og begrunner det med at prosjektets sosiale konsekvenser måtte tillegges avgjørende betydning.</p>
<p>– Det er et tankekors at et multinasjonalt selskap og en av verdens største kobberprodusenter trekker seg fra et gruveprosjekt som regjeringen har godkjent, fordi de ser at det kommer i konflikt med urfolksvernet i menneskerettighetene, sier sametingsråd Silje Karine Muotka.</p>
<p>– Det er for meg et tydelig tegn på at norske myndigheter henger etter globale aktører og de bærekraftspremissene som settes i forhold til både miljø og urfolksrettigheter, slik er de også med på å skape uforutsigbarhet både for næringer og lokalsamfunn. Aurubis sin beslutning i Nussir-saken bør være en kraftig vekker og lærdom til regjeringen og statsråd Torbjørn Røe Isaksen, som har vært sentral i saken, avslutter Muotka (NSR).</p>
<p><em type="italic">Kontaktinformasjon for media: </em></p>
<p>Sametingspresident Aili Keskitalo, tlf: 971 29 305</p>
<p>Sametingsråd Silje Karine Muotka, tlf: 984 87 576</p>
</body></document>
