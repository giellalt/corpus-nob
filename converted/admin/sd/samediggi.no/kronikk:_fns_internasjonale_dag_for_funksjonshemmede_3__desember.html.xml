<document xml:lang="nob" id="no_id"><header><title>Kronikk: FNs internasjonale dag for funksjonshemmede 3. desember - Sametinget</title><genre code="admin"/><author><unknown/></author><year>2023</year><wordcount>423</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/kronikk-fns-internasjonale-dag-for-funksjonshemmede-3-desember.28632.aspx</origFileName><parallel_text xml:lang="sme" location="kronihkka:_ona_riikkaidgaskasas_doaibmavadjigiid_beaivi_juovlamanu_3__b_.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Kronikk: FNs internasjonale dag for funksjonshemmede 3. desember</p>
<p><em type="italic">Den 3. desember ble FNs internasjonale dag for funksjonshemmede markert. Sametinget ønsker i år å markere dagen gjennom å orientere om arbeidet som gjøres på dette feltet, skriver sametingsråd Berit Marie P. E. Eira (JSL) i denne kronikken. </em></p>
<p>Situasjonen til samer med funksjonsnedsettelse har de senere årene kommet på dagsorden gjennom forskning og flere rapporter som omhandler denne gruppen. Sametinget har også satt fokus på fagfeltet gjennom <em type="italic">Sametingsrådets likestillingspolitiske redegjørelse om funksjonsnedsettelse </em>i 2019 og i <em type="italic">Sábme jállu – sametingsmelding om likestilling </em>i 2020. <em type="italic">NOU 2023:13 På høy tid – Realisering av funksjonshindredes rettigheter </em>peker på at funksjonshindrede mennesker i Norge får ikke oppfylt sine rettigheter. For å gjøre noe med dette anbefaler utvalget en viktig overordnet endring som handler om forståelsen av funksjonshindringer. Funksjonshindringer har lenge blitt sett på primært som et helseproblem og en helseutfordring. Utvalget ønsker i stedet å fokusere på en rettighetsbasert tilnærming, der det enkelte individ forstås som innehaver av grunnleggende rettigheter som myndighetene og samfunnet som helhet. Sametinget har gitt høringsuttalelse til <em type="italic">NOU 2023:13 </em>der vi særlig har belyst at samer med funksjonsnedsettelse opplever å ikke få tilgang til eget språk og kultur og at de også opplever å måtte velge mellom nødvendige helse- og omsorgstjenester og tilgang til samisk språk og kultur. Det er også manglende kunnskap om samer med funksjonsnedsettelses tilgang til arbeidsliv og demokratisk deltagelse. Særlig mangel på egne samiske organisasjoner som representerer dem er pekt på som en stor utfordring. Det er også understreket at det er et stort behov for at det jobbes med brukermedvirkning for samer med funksjonsnedsettelse. I tillegg er det vist til at samer med funksjonsnedsettelse er særlig utsatt for mobbing, hatytringer, vold, overgrep samt utfordringer med psykisk helse. Sametinget vil følge opp det videre arbeidet med utvalgets rapport med Kultur – og likestillingsdepartementet. <em type="italic">Samiske tall forteller 15 </em>i artikkelen <em type="italic">Samisk språk i formell utdanning – utviklingstrender </em>kommer med en tilrådning om å styrke spes.ped. -tilbudet for elever med samisk i opplæringen for å sikre tilgang av samiskelever og redusere frafall fra språkopplæringen. Denne tilrådningen har en særlig betydning for samer med funksjonsnedsettelse og bidrar til å understreke viktigheten av tilgang til eget språk. Som en oppfølgning av <em type="italic">Sábme jállu </em>vil Sametinget i 2024 utarbeide en handlingsplan for samer med funksjonsnedsettelse. Det vil arrangert innspillsmøter i forbindelse med dette arbeidet. Vi håper at så mange som mulig har anledning til å komme med synspunkter og innspill til den kommende handlingsplanen, enten gjennom deltakelse på innspillsmøter eller gjennom skriftlige innspill til Sametinget. </p>
</body></document>
