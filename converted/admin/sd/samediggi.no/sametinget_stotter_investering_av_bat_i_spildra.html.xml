<document xml:lang="nob" id="no_id"><header><title>Sametinget støtter investering av båt i Spildra - Sametinget</title><genre code="admin"/><author><unknown/></author><year>2020</year><wordcount>279</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/sametinget-stotter-investering-av-bat-i-spildra.3626.aspx</origFileName><parallel_text xml:lang="sme" location="samediggi_doarju_fanasinvesterema_spittas.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Sametinget støtter investering av båt i Spildra</p>
<p><em type="italic">Spildra North AS har fått et tilskudd fra Sametinget på kr. 250 000 til investering av båt. Bedriften vil legge stor vekt på lokal historie, kultur i tillegg til naturopplevelsen. </em></p>
<p>Spildra har hatt sjøsamisk bosetning i hundrevis av år. En viktig del av opplevelsen de tilbyr er at turistene får innblikk i de samiske tradisjonene, nå og gjennom historien. Andre satsingsområder for bedriften er blant annet fiske, nordlys, hval og dykking.</p>
<p>- Det er svært positivt at bedriften har fokus på sjøsamisk historie. Det er et stort behov i Sápmi for bedrifter som formidler denne delen av vår historie, sier sametingsråd Silje Karine Muotka (NSR).</p>
<p>Spildra (Spittá på nordsamisk) er en øy i Kvænangen kommune i Troms og Finnmark fylke. Øya ligger i fjorden Kvænangen. Bedriften har som sagt mottatt tilskudd til investering av båt slik at de kan frakte lokalbefolkningen, turister og andre til Spildra.</p>
<p>- Vi trenger slike bedrifter som Spildra North AS, som tør å satse på turisme i samiske områder. På denne måten kan de være med på å skape flere arbeidsplasser i Kvænangen, noe som samsvarer med vår næringspolitikk, sier Muotka.</p>
<p>- Samtidig er det viktig at lokalbefolkningen har muligheter til å besøke Spildra, derfor er støtten til denne investeringen viktig. Vi kan være med på å sikre bosetting i området, samtidig som vi gjør stedet attraktiv, sier Muotka avslutningsvis.</p>
<p>Sametinget setter årlig av tilskuddsmidler til aktører innenfor variert næringsliv for å styrke næringslivet i samiske områder. Tilskuddet til Sildra North AS tildelt fra ordningen Næringsliv, kombinasjons- og utmarksnæringer, verdiskaping og nyetableringer.</p>
<p><em type="italic">For spørsmål eller intervju, kontakt Sametingsråd Silje Karine Muotka, mob. +47 984 87 576, silje.karine.muotka@samediggi.no </em></p>
</body></document>
