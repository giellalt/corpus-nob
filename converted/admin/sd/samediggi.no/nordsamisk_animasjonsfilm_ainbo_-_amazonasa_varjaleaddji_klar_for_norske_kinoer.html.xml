<document xml:lang="nob" id="no_id"><header><title>Nordsamisk animasjonsfilm «Ainbo - Amazonasa Várjaleaddji» klar for norske kinoer - Sametinget</title><genre code="admin"/><author><unknown/></author><year>2021</year><wordcount>444</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/nordsamisk-animasjonsfilm-ainbo-amazonasa-varjaleaddji-klar-for-norske-kinoer.15033.aspx</origFileName><parallel_text xml:lang="sme" location="davvisami_animasuvdnafilbma_ainbo_-_amazonasa_varjaleaddji_oidnogoahta_norgga_kinoin.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Nordsamisk animasjonsfilm <span type="quote">«Ainbo - Amazonasa Várjaleaddji»</span> klar for norske kinoer</p>
<p><em type="italic">Fredag 21. mai 2021 er det endelig klart for kinopremiere av animasjonsfilmen Ainbo, som også får sin nordsamiske premiere samtidig. Sametinget har støttet den nordsamiske dubbingen økonomisk med 200.000 kroner. </em></p>
<p>Sametingsrådet har bevilget 200.000 kroner til Internasjonalt Samisk Filminstitutt (ISFI) til nordsamisk dubbing av animasjonsfilmen <em type="italic">Ainbo – Amazonasa Várjaleaddji </em>, fra potten kulturtiltak i Sametingets budsjett 2021. Førstkommende helg er det premiere på både den norske og den nordsamiske versjonen av filmen. </p>
<p>– Det er spennende og gledelig at samiske barn får muligheten til å se en storfilm på et samisk språk samtidig som norske barn. Jeg har den samme følelsen som når Jikŋon 2 hadde premiere, og jeg er stolt av det arbeidet ISFI har gjort med Ainbo. Jeg gleder meg sammen med de mange samiske familiene som snart får muligheten til en fin kino-opplevelse sammen, sier sametingsråd Henrik Olsen (NSR).</p>
<p>Kinoene i Tromsø, Alta og Lakselv har nordsamiske visninger på premieredatoen, mens bygdekinoen viser filmen i neste uke. I Kautokeino er det nordsamisk visning 24. mai, i Karasjok 26. mai og i Manndalen 26. mai. Filmen har fått 6 års aldersgrense. Sametingsråd Henrik Olsen deltar på premieren i Tromsø, sammen med blant annet Mari Boine, som har en rolle i filmen.</p>
<p type="title">Samarbeidet med urfolk i Amazonas</p>
<p>Sametingsråd Henrik Olsen sier at prosessen bak animasjonsfilmen Ainbo er et godt eksempel på hvordan kommersielle aktører kan og bør samarbeide med urfolk når det gjelder formidling av urfolkskultur. Direktør Anne Lajla Utsi i ISFI trekker også paralleller til Disney Animation og Jikŋon 2.</p>
<p>– Vi er veldig glade for at vi har fått muligheten til å dubbe nettopp Ainbo til nordsamisk, fordi temaet i denne filmen er kjent for et samisk publikum. Filmen handler om en ung urfolksjente i Amazonas som slåss mot et stort gruveselskap som ønsker å etablere seg i hennes hjemområde.</p>
<p>– I likhet som Disney Animation samarbeidet med samene i sitt arbeid med Frost 2, har filmprodusentene bak Ainbo samarbeidet med urfolket Shipibo. Det synes jeg er en veldig god arbeidsmetode når filmens fortelling har sitt utgangspunkt i en særegen urfolkskultur, sier Utsi.</p>
<p>Se nordsamisk trailer av animasjonfilmen Ainbo på ISFI sine nettsider .</p>
<p><em type="italic">For intervjuer: </em><em type="italic">Sametingsråd Henrik Olsen (NSR), tlf: </em><em type="italic">907 75 219 </em><em type="italic">Direktør i ISFI, Anne Lajla Utsi, tlf: </em><em type="italic">907 55 574 </em></p>
<p><em type="italic">Sametingsråd Henrik Olsen besøkte Internasjonalt Samisk Filminstitutt (ISFI) tidligere denne uken. I den forbindelse fikk Olsen også se utviklinga av ISFI sitt prosjekt med Duottar Studio, som er et profesjonelt lydstudio i Kautokeino. Sametingsrådet har tidligere støttet Duottar Studio AS med en halv million kroner, som skal drive lydstudio og redigeringsfasiliteter til film &amp; TV    Silja Somby/Sámediggi     </em></p>
</body></document>
