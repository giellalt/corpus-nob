<document xml:lang="nob" id="no_id">
  <header>
    <title>-Vi løste skolesaka gjennom dialog - Sámediggi Sametinget</title>
    <genre code="admin"/>
    <author>
      <unknown/>
    </author>
    <publChannel>
      <publication>
        <publisher>Sámediggi/Sametinget</publisher>
      </publication>
    </publChannel>
    <wordcount>431</wordcount>
    <conversion_status type="standard"/>
    <availability>
      <free/>
    </availability>
    <submitter name="" email="divvun@samediggi.no"/>
    <origFileName>http://samediggi.no/Artikkel.aspx?aid=3156&amp;sprak=Norsk&amp;Print=1</origFileName>
    <parallel_text xml:lang="sme" location="samediggi-article-3156.html"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision: 154948 $; </version>
  </header>
  <body>
    <p>-Vi løste skolesaka gjennom dialog - Sámediggi Sametinget</p>
    <p type="title">-Vi løste skolesaka gjennom dialog</p>
    <p>Sametingsråd Jørn Are Gaski er glad for at Alta planlegger å opprette en egen samisk skoleklasse fra høsten av. - Møtene vi har hatt med kommunen og den påfølgende dialog har ført fram. Dette viser at Alta er positivt innstilt til styrking av samisk språk og opplæring, og at den gode samtale ofte er bedre enn åpen konflikt, hevder Gaski.</p>
    <p>Gaski viser til at Sametinget i mars møtte den politiske toppledelsen i Alta kommune, der skolesak og barnehagetilbud for samiske barn var tema. På dette møtet ble det avklart at Alta ønsker gode løsninger for utviklingen av samisk språk og opplæring.</p>
    <p>- Det ble imidlertid presisert hvilke økonomiske utfordringer kommunen har på dette området og Sametinget skisserte mulige løsninger på dette. Den 19. mai har vi invitert til et fellesmøte med flere finnmarkskommuner, Kommunenes Sentralforbund Finnmark og Kommunenes Sentralforbund (KS) sentralt, der vi blant annet skal se på refusjonssatsene for samisk opplæring i skolen, forteller Gaski.</p>
    <p>For Alta som har en femdel av alle samiske skoleelever i landet, er det av stor betydning at de økonomiske sidene løses på en tilfredsstillende måte. Gaski viser til at Alta som andre kommuner har økonomiske utfordringer. Dette innebærer at prioriteringene ofte blir svært vanskelig. Han er derfor tilfreds med at Alta ikke bare holder seg til lovverket i denne saka, men faktisk legger til rette for en løsning som samiske foreldre i Alta har ønsket.</p>
    <p>- Vi skal nå arbeide videre sammen med kommunen med henblikk på å finne gode løsninger for samisk barnehagetilbud og en styrking av det samiske språksenteret i kommunen. Den politiske ledelsen i kommunen er positiv til å finne gode løsninger også for dette, og fra Sametingsrådet arbeider vi med å finne praktiske løsninger på dette, understreker Gaski.</p>
    <p>Han viser til at han har forståelse for den uroen foreldrenettverket har omkring skolesaken. Dette tar Sametingsrådet på fullt alvor og har derfor lagt inn mye på å finne en løsning. Samarbeidet med kommunen har skjedd på mange plan og det er all grunn til å tro at Hovedutvalget for barn og unge på mandag vil følge innstillingen til leder i utvalget, Otto Erik Aas. Dette innebærer at det opprettes en klasse ved Komsa skole til høsten der det undervises i og på samisk.</p>
    <p>- I denne saken har den gode samtalen ført fram. Vi har ønsket dialog og resultatet viser at dette har vært en klok strategi, understreker Gaski.</p>
    <p>Jørn Are Gaski</p>
    <p>Medlem i Sametingsrådet</p>
    <p>Jørn Are Gaski</p>
    <p>Telefon</p>
    <p>Mobil</p>
    <p>78 47 40 00</p>
    <p>92 22 05 98</p>
  </body>
</document>
