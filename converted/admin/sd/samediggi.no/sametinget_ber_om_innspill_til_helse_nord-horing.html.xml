<document xml:lang="nob" id="no_id"><header><title>Sametinget ber om innspill til Helse Nord-høring - Sametinget</title><genre code="admin"/><author><unknown/></author><year>2024</year><wordcount>205</wordcount><conversion_status type="standard"/><availability><free/></availability><multilingual/><origFileName>https://sametinget.no/oddasat/samediggi-bivda-arvalusaid-davvi-dearvvasvuoda-gulaskuddamii.31847.aspx?sprak=1</origFileName><parallel_text xml:lang="sme" location="samediggi_bivda_arvalusaid_davvi_dearvvasvuoda_gulaskuddamii_.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Sametinget ber om innspill til Helse Nord-høring</p>
<p>Sametingsrådet skal levere høringsuttalelse i forbindelse med Helse Nords planlagte omorganisering. Rådsmedlem Runar Myrnes Balto (NSR) tar nå gjerne imot innspill fra både berørte fagmiljøer og engasjerte grupper, til hva Sametinget skal mene.</p>
<p>Runar Myrnes Balto</p>
<p>– Dette er en sak som engasjerer mange, også i det samiske samfunnet. Jeg ønsker at Sametinget skal målbære en del av dette engasjementet når vi sender vår høringsuttalelse, sier Myrnes Balto.</p>
<p>Sametingsrådet har ved flere anledninger uttrykt bekymring for konsekvensene en nedlegging av lokale tilbud vil ha i de samiske områdene. Senest i møte med Helse- og omsorgsminister Ingvild Kjerkol 18. mars.</p>
<p>– Vi ba helseministeren om å verne tilbudene i Tana, Alta og Nord-Troms. Det kan få store konsekvenser å rive ned viktige tilbud for den samiske befolkningen. Dette vil selvfølgelig være et viktig utgangspunkt for Sametingets høringsuttalelse, i tillegg til at vi ønsker å si noe om behovene for videre utvikling av samiske spesialisthelsetjenester, sier rådsmedlem Myrnes Balto.</p>
<p>– Om man vil komme med innspill kan man kontakte meg direkte, runar.myrnes,balto@samediggi.no , eller skrive til Sametingets postmottak samediggi@samediggi.no . Det viktige er at innspill kommer innen <em type="italic">15. apri </em>l, så vi rekker fristene til Helse Nord, avslutter Myrnes Balto. </p>
</body></document>
