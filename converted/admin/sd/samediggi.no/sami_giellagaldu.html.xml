<document xml:lang="nob" id="no_id"><header><title>Sámi Giellagáldu - Sametinget</title><genre code="admin"/><author><unknown/></author><year>2020</year><wordcount>240</wordcount><conversion_status type="standard"/><availability><free/></availability><multilingual/><origFileName>https://sametinget.no/sprak/sami-giellagaldu/</origFileName><parallel_text xml:lang="sma" location="saemien_gielegaaltije.html"/><parallel_text xml:lang="sme" location="sami_giellagaldu.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title" xml:lang="sme">Sámi Giellagáldu</p>
<p><em type="italic">Sámi Giellagáldu er et felles nordisk fagorgan for samiske språksaker i Norge, Sverige og Finland. Ifølge UNESCO er alle samiske språk truet. Formålet med Sámi Giellagáldu er å bevare, verne og utvikle den kulturarven som de samiske språkene representerer. </em></p>
<p>Sámi Giellagáldu arbeider med samisk språkrøkt og fungerer som samefolkets felles sakkyndige fagorgan i saker som omhandler normering av de samiske skriftspråkene. Vi jobber blant annet med normering av terminologi og rettskrivingsregler. I tillegg informerer vi om de samiske språkene, gir råd og veiledning til språkbrukere om bruken av de samiske språkene.</p>
<p>Sámi Giellagáldu er en nyetablert, permanent og selvstendig virksomhet eid av Sametingene i Finland, Sverige og Norge som alle har oppnevnt sine representanter til styret for fire år.</p>
<p>Sámi Giellagáldus styre er øverste organ, og har det overordnede ansvaret for virksomheten. Administrativt er driftsenheten tilknyttet Sametinget i Norge, etter vertskapsmodellen, med hovedkontor i Karasjok.</p>
<p>I mars 2023 etablerte Sámi Giellagáldu språkutvalg for sør-, lule-, nord-, enare- og skoltesamisk språk som har ansvaret for normering av skriftspråk, terminologi og skriveregler. I september 2024 etablerte Sámi Giellagáldu pitesamisk språkutvalg som har ansvaret for normering av skriftspråk, terminologi og skriveregler. Sámi Giellagáldus styre oppnevnte 4 faste medlemmer til utvalget. Utvalget forbereder selv saker til normeringsmøtene, og fungerer selv som sekretær for utvalget.</p>
<p>Administrasjonen er i gang med å kartlegge mulighetene for å løse normeringsoppgavene for umesamisk språk.</p>
<p>Administrasjonen ledes av direktør Mika Saijets.</p>
<p>Les mer på hjemmesidene til Sámi Giellagáldu</p>
</body></document>
