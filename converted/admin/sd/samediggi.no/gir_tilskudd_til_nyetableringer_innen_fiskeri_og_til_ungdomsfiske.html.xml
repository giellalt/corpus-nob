<document xml:lang="nob" id="no_id"><header><title>Gir tilskudd til nyetableringer innen fiskeri og til ungdomsfiske - Sametinget</title><genre code="admin"/><author><unknown/></author><year>2023</year><wordcount>414</wordcount><conversion_status type="standard"/><availability><free/></availability><multilingual/><origFileName>https://sametinget.no/oddasat/adda-doarjaga-oddaasahemiide-guolastussuorggis-ja-nuoraidguolasteapmai.28154.aspx?sprak=1</origFileName><parallel_text xml:lang="sme" location="adda_doarjaga_oddaasahemiide_guolastussuorggis_ja_nuoraidguolasteapmai.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Gir tilskudd til nyetableringer innen fiskeri og til ungdomsfiske</p>
<p><em type="italic">Sametingsrådet har bevilget til sammen 975 500 kroner til tre etableringer innen fiskeri </em><em type="italic">, </em> <em type="italic">og til ungdomsfiske i Gamvik. </em></p>
<p xml:lang="sme">Vaino Rensberg/Sámediggi</p>
<p>Fjordhuldra til Han Lyder er et nyoppstartet enkeltmannsforetak i Dyfjord i Lebesby kommune, og innehaver er Linn Mørch Lyder. Sametingsrådet bevilger 300 000 kroner til kjøp av fiskebåt og fiskeutstyr. Formålet er å bedrive fiske og fangst av fisk og kongekrabbe fra Dyfjord, som er et lite sjøsamisk fiskevær ytterst i Laksefjorden. Med etableringen ønsker fiskerinnen å være med å styrke driftsgrunnlaget for lokal industri ved å øke leveransene, noe som vil være med å sikre de lokale arbeidsplassene.</p>
<p>Forsberg AS ved Emma-Victoria Forsberg i Kamøyvær i Nordkapp kommune bevilges et tilskudd på 275 500 kroner til førstegangsinvestering i fiskefartøy, redskap og utstyr. Bedriftens mål er å starte gradvis med fiske for å etter hvert kunne bygges opp til å bli større med flere ansatte og egen kvote.</p>
<p>Sjur Olsen, et enkeltmannsforetak i Vannvåg i Karlsøy kommune, bevilges 300 000 kroner i tilskudd til førstegangsinvesteringer i fiskebåt, redskap og utstyr. Han vil etablere seg som fisker med egen båt og starte en lønnsom fiskevirksomhet på heltid. Dette vil ikke bare øke hans egen bolyst, men også bidra til sysselsetting og skape flere arbeidsplasser i kommunen.</p>
<p>Sametingsrådet tildeler også 100 000 kroner i støtte til ungdomsfisket 2023 i Gamvik kommune. Ungdomsfisket i Gamvik kommune har fått mye ros. Organiseringa går i korte trekk ut på at kommunen leier båt og stiller med fiskeskipper og interesserte ungdommer får lov å være med å fiske kvota si. Fordelene er at flere kan delta i ungdomsfisket, de får en spennende sommerjobb under kyndig veiledning samtidig som at de får kjennskap til fiskeryrket. Som resultat av ungdomsfisket har flere ungdommer fra kommunen valgt fiske som yrke eller tatt annen maritim utdanning.</p>
<p>– Vi er glade for å kunne bidra med støtte til disse investeringene ,  og tror at tilskuddene vil bidra til å opprettholde og øke sysselsetting i sjøsamiske samfunn, sier sametingspresident Silje Karine Muotka (NSR).</p>
<p>Tilskuddene på til sammen 975 500 kroner gis fra tilskuddsordningen Tilskudd til primærnæringer - Marine næringer. Målet for tilskuddsordningen er at marine næringer opprettholder og øker sysselsettingen i sjøsamiske samfunn. Tilskuddsordningen har en åpen søknadsfrist frem til 1. november 2023.</p>
<p>– Sametinget ønsker at flere skal etablere seg i fiskerinæringen, og derfor har vi en støtteordning for å stimulere til fartøysanskaffelse og for at flere skal ta opp det kystnære fisket, sier sametingspresidenten.</p>
</body></document>
