<document xml:lang="nob" id="no_id"><header><title>PRM: Avgiftsordninger undergraver samisk reindrift - Sámediggi Sametinget</title><genre code="admin"/><author><unknown/></author><publChannel><publication><publisher>Sámediggi/Sametinget</publisher></publication></publChannel><wordcount>307</wordcount><conversion_status type="standard"/><availability><free/></availability><submitter name="" email="divvun@samediggi.no"/><origFileName>http://samediggi.no/Artikkel.aspx?aid=1584&amp;sprak=Norsk&amp;Print=1</origFileName><parallel_text xml:lang="sme" location="samediggi-article-1584.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision: 154948 $; </version></header><body><p>PRM: Avgiftsordninger undergraver samisk reindrift - Sámediggi Sametinget</p>
<p type="title">PRM: Avgiftsordninger undergraver samisk reindrift</p>
<p>Sametingspresident Aili Keskitalo frykter at systematisk forskjellsbehandling av reindriften, i forhold til landbruket, på sikt vil undergrave muligheten for samisk reindrift. Hun reagerer på at reindriften i enkelte sammenhenger betaler ti ganger mer i avgifter enn andre primærnæringsutøvere.</p>
<p>- Dersom reindrifta skal være levedyktig, må rammebetingelsene være fornuftige og rettferdige. Og det er absolutt ingen fornuft i at eiere av fritidsbåter kan kjøpe avgiftsfri diesel til ren fritidsaktivitet, mens reineiere ikke har noen reduksjon i avgifter ved kjøp av drivstoff. Avgiftsfritt drivstoff er et viktig del av rammebetingelsene for norsk primærnæring, og det er derfor uforståelig at ikke tilsvarende ordning er tilgjengelig for reindriften, sier Keskitalo.</p>
<p>I 2005 betalte næringen 13,2 millioner kroner i engangsavgift ved kjøp av nødvendig utstyr og drivstoff. Dersom næringen hadde vært avgiftsbelagt tilsvarende landbruket, ville besparelsen for reindrifta vært nesten 12 millioner kroner bare i 2005. Totalregnskapet for samisk reindrift i Norge viser at kostnadene forbundet med reindrift øker, hvorav investeringer, drift og avskrivninger av maskiner og utstyr utgjør de største kostnadene. Dette skjer samtidig med at inntektene i reindriften reduseres.</p>
<p>- Kompensasjon for avgifter ved investering og drift er nødvendig. Bedre og rettferdige rammebetingelser er den viktigste faktoren for en langsiktig positiv, utvikling og en mer lønnsom reindriftsnæring. Vi snakker om den eneste, eksklusive urfolksnæringen i landet. Ikke bare er den viktig for sysselsettingen i samiske områder, men den representerer samtidig en viktig faktor i den språklige og kulturelle utviklingen av det samiske samfunnet, sier Keskitalo.</p>
<p>Reindriftsforhandlingene for 2007, mellom Staten og Norske Reindriftssamers Landsforbund (NRL), er startet. NRLs hovedkrav er at reindriftsutøverne innvilges avgiftsfritt drivstoff for kjøretøy som benyttes i næringsøyemed, samt avgiftsfritak for investeringer i driftsmidler, på linje med ordninger i landbruket.</p>
<p>Aili Keskitalo</p>
<p>Sametingspresident</p>
<p>Aili Keskitalo</p>
<p>Telefon</p>
<p>Mobil</p>
<p>78 47 40 00</p>
<p>971 29 305</p>
</body></document>