<document xml:lang="nob" id="no_id"><header><title>Nyttårstale 2009 - Sámediggi Sametinget</title><genre code="admin"/><author><unknown/></author><publChannel><publication><publisher>Sámediggi/Sametinget</publisher></publication></publChannel><wordcount>809</wordcount><conversion_status type="standard"/><availability><free/></availability><submitter name="" email="divvun@samediggi.no"/><origFileName>http://samediggi.no/Artikkel.aspx?aid=2876&amp;sprak=Norsk&amp;Print=1</origFileName><parallel_text xml:lang="sme" location="samediggi-article-2876.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p>Nyttårstale 2009 - Sámediggi Sametinget</p>
<p type="title">Nyttårstale 2009</p>
<p>Godtfolk!</p>
<p>Året 2008 er over, ett nytt år har begynt og til høsten er det 20 år siden det første Sameting ble åpnet.</p>
<p>Egil Olli  John-Marcus Kuhmunen</p>
<p>Mange har gjort en formidabel innsats for at Sametinget skulle bli til nytte for det samiske samfunn. Denne innsatsen må videreføres slik at den samiske stemme blir hørt i alle deler av samfunnet.</p>
<p>Takk til dere alle for godt utført arbeid!</p>
<p>Sametinget er blitt en institusjon alle samer har nytte av. Om vi fortsatt ønsker å dra nytte av ressursene i våre nærområder, trenger vi et politisk organ som med styrke kan hevde denne retten. Derfor er Sametinget så viktig for oss alle. Det er med på å styrke vårt språk og vår kultur, det styrker våre tradisjoner og det fører vårt samfunn inn i en ny tid.</p>
<p>Vi samer har til alle tider funnet utkomme i de ressurser naturen gir oss. Vi har nyttiggjort oss ressursene, men vi har aldri ødslet med naturens rikdommer. Slik sikrer vi at våre etterkommere har et livsgrunnlag. Og på samme måte vil vi også møte framtidas utfordringer.</p>
<p>Både bruk og riktig forvaltning av ressursene er grunnlaget for eksistensen i de samiske områdene. Derfor er Sametingets virksomhet viktig i vår hverdag. Sametinget var viktig da Finnmarksloven ble vedtatt, det er viktig for å sikre våre fiskere i kyst og fjordstrøk deres rett til et utkomme og det er viktig når samiske rettigheter fra Troms til Hedmark skal sikres.</p>
<p>Det er vårt ansvar å sikre at ressursene i våre områder blir brukt slik at de sikrer bosetting og arbeid for folk. Med bakgrunn i dette krever vi en minerallov som gir arbeid og utkomme for lokalbefolkningen. Vi ønsker nye næringsaktører som skaper ny virksomhet i våre områder velkommen, men vi stiller klare krav til disse.</p>
<p>Vi ønsker å sikre bosetting og næringsutvikling i samiske områder. Derfor er det viktig med en god næringspolitikk og lover som sikrer våre rettigheter.</p>
<p>Sametinget driver en aktiv næringspolitikk. Våre støtteordningar har gitt fjordfiskerne i Porsanger anledning til å kjøpe nye båter, de har gitt bønder og småbrukere i Skibotn utviklingsmuligheter innen sin næring og de har sikret nye arbeidsmuligheter for samiske håndtverksutøvere.</p>
<p>Dette er konkrete resultater av Sametingets politikk.</p>
<p>Samiske barn sliter fordi skolene mangler samiske læremidler. Dette har vi tatt tak i og vi iverksetter tiltak som sikrer gratis læremidler til barna og raskere produksjon av nye læremidler. Slik skal samiske barn likestilles med andre i skoleverket.</p>
<p>Dette skal gi samiske barn en skole der deres språk og kultur er levende. Det gir lærerne en bedre arbeidssituasjon, og det er et tiltak som bringer den samiske skolen på samme nivå som andre skoler.</p>
<p>Styrking av samisk språk og kultur er en viktig del av vår daglige virksomhet. Og det gleder meg at stadig flere gjør bruk av våre kunnskaper og erfaringer.</p>
<p>Det er også en glede for meg at så mange unge samer deltar i det offentlige rom med sin samiske røst. Deres røst høres og synes i politikken, i media, kultur og idrett. De synliggjør det samiske mangfold ved sin aktive deltakelse i samfunnet. Og vi gleder oss alle over at de unge gjennom sin dyktighet når fram til alle lag av befolkningen i landet.</p>
<p>Samarbeid mellom norske og samiske samfunnsaktører er viktig for at samer uansett bosted skal kunne leve et fullverdig liv som samer, der de kan lære seg samisk språk og bruke språket daglig. Vi har også ansvar for sosial- og helsepolitikk. Med bakgrunn i dette vil Sametinget bedre sitt samarbeid med landets kommuner for å styrke det samiske samfunn, språket og kulturen.</p>
<p>Til høsten er det igjen Sametingsvalg. Valgmanntallet har økt fra valg til valg. Og nå håper vi at ennå flere skriver seg inn i det samiske valgmanntallet og deltar i valgene. Din stemme er viktig og din stemme teller i et levende demokrati. Derfor bør alle skrive seg inn i valgmanntallet og bruke sin stemmerett.</p>
<p>I forbindelse med dette vil jeg nevne at samene på russiske side nå har vedtatt å opprette sitt eget folkevalgte politisk organ. Jeg ønsker dem all fremgang i dette arbeidet og håper at vårt arbeid og våre erfaringer også kommer de russiske samer og andre urfolk til nytte.</p>
<p>Urfolk er blant de som blir hardest rammet av klimaendringene. Hver dag ødelegges en del av vår natur og vårt miljø, og nå legger også den økonomiske verdenskrise stein til byrden. Sametinget føler er stort ansvar for de som rammes av dette og vi vil på alle plan, også gjennom FN-systemet, arbeide for en lysere framtid for oss alle. Vi er på mange vis privilegerte og har derfor et særlig ansvar som vi tar med det største alvor. Vi skal bry oss om hverandre og slik skape grunnlaget for et trygt og godt samfunn.</p>
<p>Med dette ønsker jeg alle et godt nytt år.</p>
</body></document>
