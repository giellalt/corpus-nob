<document xml:lang="nob" id="no_id"><header><title>Ønsket folkets innspill - Sámediggi Sametinget</title><genre code="admin"/><author><unknown/></author><publChannel><publication><publisher>Sámediggi/Sametinget</publisher></publication></publChannel><wordcount>271</wordcount><conversion_status type="standard"/><availability><free/></availability><submitter name="" email="divvun@samediggi.no"/><origFileName>http://samediggi.no/Artikkel.aspx?aid=3566&amp;sprak=Norsk&amp;Print=1</origFileName><parallel_text xml:lang="sme" location="samediggi-article-3566.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision: 154948 $; </version></header><body><p>Ønsket folkets innspill - Sámediggi Sametinget</p>
<p type="title">Ønsket folkets innspill</p>
<p><em type="italic">Sametinget opplevde stort oppmøte og gode diskusjoner på folkemøtene som ble arrangert i Troms og Nordland forrige uke. Sametingspresident Egil Olli er meget fornøyd med engasjementet. </em></p>
<p>I det videre arbeidet med Samerettsutvalget II er det viktig for Sametinget å ha en bred kjennskap til situasjonen slik den er i dag, og til folkets synspunkter på framtidige løsninger.</p>
<p>- For å få denne kunnskapen er det viktig at vi lytter til menneskene i de samiske områdene som kommer til å bli berørt. Gode innspill fra befolkningen gjør Sametinget i bedre stand til å oppnå gode resultater i de kommende konsultasjonene med Regjeringen, uttaler sametingspresident Egil Olli.</p>
<p>Samerettsutvalget IIs forslag om blant annet en kartleggingslovgivning var et gjennomgående diskusjonsemne og de oppmøtte var generelt positivt innstilt til et slikt lovforslag. Selve forslaget omhandler identifiseringen av individuelle eier- og bruksrettigheter i de samiske områdene sør for Finnmark.</p>
<p>Den foreslåtte forvaltningsordning vil gjelde for rest-eiendommen, det vil si de deler av den statlige eiendom som ikke kommer under privat individuell eller kollektiv eiendomsrett under kartleggings- og anerkjennelsesprosessen.</p>
<p><em type="italic">Veien videre </em></p>
<p>Sametingspresident Egil Olli understreker at alle innspill som kom fram på folkemøtene vil bli tatt med i det videre arbeidet, og at Sametinget også kommer til å være mottakelig for innspill i etterkant av folkemøtene.</p>
<p>- Det videre arbeidet med Samerettsutvalget II vil være en tung prosess. Og vi vil nok måtte konsultere om dette over flere år. Vi trenger gode innspill hele tiden, ikke bare i dag, sier Olli.</p>
<p>De første konsultasjonene mellom Sametinget og Regjeringen forutsettes å finne sted i løpet av de første månedene.</p>
</body></document>