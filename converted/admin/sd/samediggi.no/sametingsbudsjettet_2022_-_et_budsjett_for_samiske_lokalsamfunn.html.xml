<document xml:lang="nob" id="no_id"><header><title>Sametingsbudsjettet 2022 – Et budsjett for samiske lokalsamfunn - Sametinget</title><genre code="admin"/><author><unknown/></author><year>2021</year><wordcount>396</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/sametingsbudsjettet-2022-et-budsjett-for-samiske-lokalsamfunn.17506.aspx</origFileName><parallel_text xml:lang="sma" location="saemiedigkiebudsjedte_2022_-_budsjedte_saemien_voenges_seabradahkide.html"/><parallel_text xml:lang="sme" location="samedikki_2022_buseahtta_-_sami_baikegottiid_buseahtta.html"/><parallel_text xml:lang="smj" location="samedikkebudsjaehtta_2022_-_budsjaehtta_same_lagosbajkijda.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Sametingsbudsjettet 2022 – Et budsjett for samiske lokalsamfunn</p>
<p><em type="italic">Sametingsrådet har nå levert sitt forslag til sametingsbudsjett for 2022. Rammen til Sametinget er økt med 2,9 % sammenlignet med 2021, men når øremerkningene er trukket fra, så har Sametinget bare fått kompensert 8,66 kroner millioner (1,6 %) for prisstigningen. Sametingsrådet foreslår imidlertid at alle som får direktestøtte fra Sametinget likevel skal få kompensasjon for prisstigning som er på 2,4 %. </em></p>
<p>– Det er viktig for oss at samiske institusjoner og organisasjoner som er avhengige av støtte fra Sametinget ikke skal lide for underdekning på statsbudsjettet, og jeg er glad for at vi kan sikre prisstigning til alle, sier sametingsråd Runar Myrnes Balto.  Runar Myrnes Balto    Árvu/Sámediggi</p>
<p>Den største budsjettsatsningen neste år er økning på 4,3 millioner kroner til næringer. Dette er en del av oppfølgingen av Meld. St. 37 (2020-2021) Samisk språk, kultur og samfunnsliv - Næringsgrunnlag for levende samiske lokalsamfunn.</p>
<p>– Å satse på næringer er å satse på de samiske lokalsamfunnene, som vi sårt trenger tilflytting til. Dette er en sentral målsetning for det nye sametingsrådet som følger den politiske samarbeidserklæringen <span type="quote" xml:lang="dan">“Beaiveálgu-erklæring”</span>, sier Myrnes Balto.</p>
<p>Sametingsrådet foreslår en økning til flere samiske institusjoner. Saemien Sijte får en øremerket økning på 7,3 millioner kroner som skal gå til å dekke husleien i det nye bygget. Beaivváš Sámi Našunálateáhter får en økning på 500.000 kroner, og det foreslås å ta inn Stormen språksenter og Hattfjelldal språksenter på direkte tilskudd fra og med neste år.</p>
<p>I budsjettforslaget styrkes Sametingets administrasjon med i overkant av 2 millioner kroner. De politiske gruppene på Sametinget foreslås en samlet økning på 1 million kr og 650.000 kr gis til plenumsledelsen for en gjennomgang av hvordan Sametingsvalget 2021 ble avviklet. I tillegg foreslås det 1 million kroner til en ekstra politisk rådgiver, som er en del av den politiske oppfølgingen av stortingsmeldinga om levende samiske lokalsamfunn.</p>
<p>– Beaiveálgu-rådet har gått på med på et løfte om at vi skal styrke Sametinget, slik at vi kan bistå samiske samfunn innen stadig flere saksområder. Med tiden har saksomfanget økt raskere enn kapasiteten. Derfor vil vi i sametingsbudsjettet for 2022 øke den politiske og administrative kapasiteten, for å kunne være med i så mange prosesser som mulig de neste fire årene. Ved å styrke gruppene styrker vi også den politiske opposisjonens arbeidsvilkår, sier sametingsråd Runar Myrnes Balto.</p>
<p><em type="italic">Her kan du lese sametingsrådets innstilling til budsjett 2022 </em></p>
</body></document>
