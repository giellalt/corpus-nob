<document xml:lang="nob" id="no_id"><header><title>Kronikk: Digitale seksuelle overgrep i alvorlig utvikling - Sametinget</title><genre code="admin"/><author><unknown/></author><year>2024</year><wordcount>410</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/kronikk-digitale-seksuelle-overgrep-i-alvorlig-utvikling.34778.aspx</origFileName><parallel_text xml:lang="sme" location="kronihkka:_digitalalas_seksualalas_illastemiid_duodalas_ovdaneapmi.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Kronikk: Digitale seksuelle overgrep i alvorlig utvikling</p>
<p><em type="italic">25. november er FNs dag for avskaffelse av vold mot kvinner. Det gir oss mulighet til å sette søkelys på et viktig tema, skriver sametingsråd Elisabeth Erke (Sp) i denne kronikken. </em></p>
<p xml:lang="nno">Elisabeth Erke    Ørjan Marakatt Bertelsen</p>
<p>Sametinget ser at digitale seksuelle overgrep er et alvorlig samfunnsproblem som berører oss alle. Våre barn og unge deltar i økende grad på en digital arena. Det er både en læringsarena og en del av en barne- og ungdomskultur.</p>
<p>Samtidig viser tall at antall barn og unge som utsettes for seksuelle overgrep på internett er sterkt økende. Ny nasjonal forskning fra Nasjonalt kunnskapssenter for vold og traumatisk stress fra 2023, viser at konsekvensene av å bli utsatt for bildebaserte seksuelle overgrep kan være like skadelig som å bli utsatt for direkte fysiske seksuelle overgrep. Post-traumatisk stresslidelse, depresjon, angst og konsentrasjonsvansker er følger som er rapportert.</p>
<p>I tillegg vil ofre for digitale overgrep kunne oppleve at ansvaret for overgrepene legges på dem. Det kan være med å påføre skam og skyld for dem som har opplevd dette. Utsatte for digitale seksuelle overgrep har aldri skyld i dette, ansvaret for overgrepene ligger alltid hos utøver.</p>
<p>Den eksisterende forskning på feltet har ikke spesifikk kunnskap om omfang og opplevelse av hjelpetilbudet blant samiske barn og unge. Sametinget har i sin dialog med regjeringen bedt om ytterligere forskning på digital vold i det samiske samfunn. Dette vil vi følge opp nærmere med ansvarlige myndigheter.</p>
<p>Det vi alle, som enkeltpersoner og samfunn, kan gjøre er å øke vår bevissthet om digitale seksuelle overgrep. Som foreldre, lærere og fritidsledere må vi ha økt fokus på barnas tilstedeværelse på den digitale arenaen. Vi må trygge barn og unge på at de kan fortelle oss om hva de opplever på nett. Som voksne trenger vi å vite hvor vi kan henvende oss. Politiets nettpatruljer, lærer og helsesykepleier kan veilede oss videre i slike saker.</p>
<p>Til sist må vi erkjenne at vi, i de samiske samfunn, har en plikt til å opparbeide kunnskap og bevisste holdninger til dette. Vi kan ikke tillate at det senker seg et taushetens mørke over disse sakene. Åpenhet er en av nøklene til å bekjempe vold i alle former.</p>
<p>Sametingspresident Silje Karine Muotka minner om at bak hvert bilde av overgrep mot barn så er det et offer. Det er det som gjør distribusjon av slike bilder så alvorlig.</p>
<p>La oss ta det med oss videre i kampen mot seksuell vold.</p>
</body></document>
