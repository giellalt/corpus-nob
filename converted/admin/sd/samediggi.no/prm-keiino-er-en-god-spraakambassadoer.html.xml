<document xml:lang="nob" id="no_id"><header><title>PRM: – KEiiNO er en god språkambassadør</title><genre code="admin"/><author><unknown/></author><year>2019</year><wordcount>309</wordcount><conversion_status type="standard"/><availability><free/></availability><multilingual/><origFileName>https://www.sametinget.no/Nyhetsarkiv/PRM-KEiiNO-er-en-god-spraakambassadoer</origFileName><parallel_text xml:lang="sme" location="prd-keiino-lea-buorre-giellaambassadevra.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">PRM: – KEiiNO er en god språkambassadør</p>
<p>Sametingspresident Aili Keskitalo er glad for at gruppa KEiiNO skal representere Norge i Eurovision Song Contest. – Med dette retter de oppmerksomheten på samisk språk og kultur, sier presidenten.</p>
<p>I år er det internasjonale året for urfolksspråk (IYIL2019) hvor målet er å synliggjøre og utvikle situasjonen for urfolksspråk. Gruppa KEiiNO, med den samiske artisten Fred Buljo, vant den norske finalen i Melodi Grand Prix sist lørdag. Melodien deres Spirits in the sky blander engelsk med samisk og joik, og nå får hele Europa muligheten til å oppleve både samisk språk og samisk kultur når KEiiNO entrer scenen i Tel Aviv i mai.</p>
<p><em type="italic">– Det passer veldig bra at Europa får høre samisk i Eurovision Song Contest akkurat i år da dette året er dedikert for urfolksspråk. De løfter urfolksspråk til en stor scene og er gode språkambassadører, sier Keskitalo. </em></p>
<p type="title">Fra politikk til joik</p>
<p>Fred Buljo, som er best kjent gjennom rap-gruppa Duolva Duottar, har også andre kvaliteter enn musikk. Han var sametingsrepresentant for partiet Árja i perioden 2016-2017, og vararepresentant i perioden 2013-2016. Sist lørdag viste han hele Norge at joik også er noe han behersker.</p>
<p><em type="italic">– Det er veldig gøy å høre joik i en litt annerledes situasjon. Etter min oppfatning var han svært flink til å joike, sier sametingspresidenten. </em></p>
<p type="title">Mye liv under finalen</p>
<p>Sametingsråd Henrik Olsen var publikum i salen under finalen av Melodi Grand Prix i Oslo spektrum. Han sier at det var en usedvanlig morsom opplevelse og at det ble mye liv da vinneren ble utnevnt. Sametingsrådet ble også svært stolt da KEiiNO vant.</p>
<p><em type="italic">– Det var et høyt nivå og mange gode melodier. Jeg er glad for at joik igjen skal høres i forbindelse med Eurovision. Gratulerer til gruppa og til hele Sápmi! Vi gleder oss til å følge Fred Buljo og gruppa KEiiNO videre, sier Olsen. </em></p>
</body></document>
