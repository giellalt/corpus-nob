<document xml:lang="nob" id="no_id"><header><title>Sametinget inviterer skoleeiere til å styrke samiske skoler - Sametinget</title><genre code="admin"/><author><unknown/></author><year>2023</year><wordcount>351</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/sametinget-inviterer-skoleeiere-til-a-styrke-samiske-skoler.26349.aspx</origFileName><parallel_text xml:lang="sme" location="samediggi_bovde_skuvlaeaiggadiid_nannet_sami_skuvllaid.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Sametinget inviterer skoleeiere til å styrke samiske skoler</p>
<p><em type="bold">Sametinget inviterer skoleeiere og aktører innen fagfeltet til en skolepolitisk konferanse om den samiske skolen 15.-16.juni i Alta. Konferansens mål er å være et startskudd for å utvikle den samiske skolen og styrke opplæringen i og på samisk, sier sametingsråd Mikkel Eskil Mikkelsen </em><em type="bold">(NSR). </em></p>
<p xml:lang="sme">Mikkel Eskil Mikkelsen    Vaino Rensberg, Sámediggi</p>
<p>Temaet for konferansen er samisk kunnskaps- og verdiløft i skolen. Et skoletilbud som omfatter samisk språk, -historie, - samfunnsliv og kulturverdiene, og som det samisk læreplanverk (LK20S) på en eksplisitt og implisitt måte legger til rette for.</p>
<p>Vi spør - hva skal til for å gjøre skolens innhold og form mer samisk, hvordan trygge språklig identitet og hvordan styrke elevers kompetanse om samisk historie, samfunnsliv, kulturverdier og rettigheter.</p>
<p>En av foredragsholderne på konferansen er Director of Education for the Eskason School Board, Elizabeth Cremo fra Canada. Hun skal fortelle om hvordan de har jobbet med å innføre urfolks verdier i opplæringen, og om implementering av kultur i skolen.</p>
<p xml:lang="nno">I tillegg vil konferansen handle om et godt og trygt skolemiljø.</p>
<p>– Vi vet at mange samiske elever opplever mobbing og hatytringer på grunn av sin samiske tilhørighet, sier sametingsråd Mikkelsen. Fagfolk som jobber med psykososialt skolemiljø vil på konferansen ha innlegg om samehets på skolen, og om konsekvenser av mobbing fra et spesialpedagogisk perspektiv, sier Mikkelsen. Det er viktig å drøfte og dele erfaringer om hvordan ulike aktører kan samarbeide for å bidra til å implementere det samiske innholdet i læreplanene i skolen, samt etablere trygge rammer for elevene i en verden der mobbing og samehets fortsatt eksisterer.</p>
<p>Sametingsråd Mikkel Eskil Mikkelsen håper konferansen vil gi både økt bevissthet om samisk innhold i skolen, og også verktøy i arbeidet med implementeringen av dette. Noe som vil bidra til at rekruttering av elever og lærere til samisk opplæring blir bedre.</p>
<p>– Målet med konferansen er å gi et begynnende steg for Sametinget til å ta en aktiv rolle i utviklingen av samiske skoler, avslutter Mikkelsen.</p>
<p><em type="italic">For spørsmål eller intervju, ta kontakt med sametingsråd Mikkel Eskil Mikkelsen (NSR), tlf. +47 917 42 161  , mikkel.eskil.mikkelsen@samediggi.no . </em>   </p>
</body></document>
