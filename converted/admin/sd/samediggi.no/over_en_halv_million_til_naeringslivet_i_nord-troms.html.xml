<document xml:lang="nob" id="no_id"><header><title>Over en halv million til næringslivet i Nord-Troms - Sametinget</title><genre code="admin"/><author><unknown/></author><year>2021</year><wordcount>180</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/over-en-halv-million-til-naringslivet-i-nord-troms.13724.aspx</origFileName><parallel_text xml:lang="sme" location="badjel_miljonbeale_ruvdno_davvi-romssa_ealahusdoaimmaide.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title" xml:lang="nno">Over en halv million til næringslivet i Nord-Troms</p>
<p>Sametinget har nylig bevilget tilskudd til to bedrifter i Nordreisa, Nord Troms Rør AS og Sørkjosen fiskemottak.</p>
<p>Nord Troms Rør har fått 450 000,- i tilskudd til oppussing av sin VVS-butikk. Sørkjosen fiskemottak har fått 135 000,- i tilskudd til investeringer i ny kran, noe som gir større mottakskapasitet på anlegget.</p>
<p>– Vi ønsker å støtte disse prosjektene fordi vi tror de vil bidra til mer verdiskaping og flere arbeidsplasser i regionen. Både service- og småindustri og fiskemottak er satsingsområder for oss i Sametinget, og da er det gledelig å kunne støtte lokale prosjekter i disse bransjene, sier sametingsråd Silje Karine Muotka.</p>
<p>Nordreisa er, i likhet med de andre kommunene i Nord-Troms, en del av Sametingets virkeområde for næringstilskudd. Dette gir gode muligheter for næringslivet i regionen til å søke tilskudd fra Sametinget.</p>
<p>– Bedrifter i de fleste bransjer kan få tilskudd fra oss dersom de har prosjekter eller investeringer som bidrar til verdiskaping og arbeidsplasser. Vi ønsker gjerne å bidra til mer vekst i næringslivet i hele Nord-Troms fremover, avslutter Muotka.</p>
</body></document>
