<document xml:lang="nob" id="no_id"><header><title/><genre code="admin"/><author><unknown/></author><wordcount>479</wordcount><conversion_status type="standard"/><availability><free/></availability><submitter name="Kevin Brubeck Unhammer" email="unhammer@fsfe.org"/><multilingual><language xml:lang="nob"/><language xml:lang="sme"/><language xml:lang="eng"/></multilingual><origFileName>http://www.sametinget.no/layout/set/print/Miljoe-areal-og-kulturvern/Kulturminner/Mange-nye-samiske-kulturminner-mellom-Balsfjord-og-Hammerfest</origFileName><parallel_text xml:lang="sma" location="jijnjh-orre-saemien-kultuvremojhtesh-balsfjovlen-jih-hammerfesten-gaskesne.html"/><parallel_text xml:lang="sme" location="ollu-odda-sami-kulturmuittut-gaskal-bahccavuona-ja-hammarfeastta.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision: 154948 $; </version></header><body><p>Mange nye samiske kulturminner mellom Balsfjord og Hammerfest / Kulturminner / Miljø, areal og kulturvern / Forsiden - Sametinget</p>
<p type="title">Mange nye samiske kulturminner mellom Balsfjord og Hammerfest</p>
<p>10. juni 2014</p>
<p>I forbindelse med Statnetts planer for ny strømledning mellom Balsfjord og Hammerfest har Sametinget gjennomført kulturminneregistreringer i områdene som vil bli berørt av utbyggingen. Sametinget har registrert over 1000 nye kulturminner og mange områder som tidligere var lite kjent i kulturminnesammenheng har vist seg å være rike på kulturspor.</p>
<p>Sametinget har funnet flere boplasser, offerplasser, gjemmer, graver, fangstgroper, reingjerder av stein og flere andre samiske kulturminner langs Balsfjord-Hammerfest-linjen.</p>
<p>Prosjektleder Kjersti Schanche sier prosjektet har resultert i et stort nytt materiale, ikke minst fra mer utilgjengelige fjellområder der det ikke er gjort kulturminneregistreringer tidligere.</p>
<p><em type="bold">-Det har vært spennende å finne så mange spor etter menneskelig aktivitet.Ett av de mer oppsiktsvekkende funnene er en offerplass ved en stor, splittet kampestein, der det var lagt inn en hodeskalle av bjørn i et hulrom under steinen. Dette funnet ligger på god avstand fra linja, og trues ikke av utbyggingen, sier prosjektleder Kjersti Schanche. </em></p>
<p>Hun sier at selv om mange av kulturminnene kan knyttes til de fastboendes bruk av utmarka, så er de fleste spor etter reindriftsamisk aktivitet og bosetting. Dette er områder som har vært og er viktige for reindrifta. Her er det viktige sommerbeiter og vinterbeiter og noen områder er i tillegg viktige kalvingsland. Planlagt linjetrase krysses en rekke steder av sentrale flyttleier mellom sommerbeitene på kysten og vinterbeitene i innlandet, sier Schanche.</p>
<p>Sametinget har gjennomført 10 radiologiske dateringer av trekull fra registrerte ildsted og teltboplasser. Disse viser en plassering i tid fra 1500- og fram til begynnelsen av 1900-tallet. Selv om det er sannsynlig at flere av de registrerte kulturminnene har en eldre datering, antyder materialet at det er fra perioden etter år 1600–tallet og kanskje særlig etter 1700–tallet at vi får en mer omfattende bruk av de aktuelle fjellområdene.</p>
<p>Prosjektleder Kjersti Schanche sier at de også har samlet inn mange sagn, historier og fortellinger fra de ulike områdene. Sametinget har hatt god dialog med lokale brukere, som har bidratt med sine kunnskaper om bruken av områdene. Mange kunne gi opplysninger om gamle boplasser og personer som hadde brukt dem helt tilbake til begynnelsen av 1800-tallet. Det er kunnskap og opplysninger som er videreført over flere generasjoner, sier Schanche.</p>
<p><em type="bold">-Registreringene viser at mange områder på strekningen mellom Balsfjord og Hammerfest er rike kulturlandskap med stor kulturell og historisk verdi, avslutter prosjektleder Kjersti Schanche. </em></p>
<p>Sametinget er i dialog med Statnett om forebyggende tiltak for å ta vare på kulturminnene som kan bli ødelagt ved en utbygging. Ett av tiltakene har vært å justere trase og ma</p>
<p><em type="bold">For mer informasjon: Prosjektleder Kjersti Schanche 784 74 01 </em></p>
<p><em type="bold">Rapporten er vedlagt. </em></p>
<p>Sluttrapport_Samiske kulturminner langs Balsfjord-Hammerfers-linjen.pdf</p>
<p>13,76 MB</p>
<p><em type="bold">Les mer om Balsfjord–Hammerfest-linjen: </em></p>
<p>http://www.statnett.no/Nettutvikling/Balsfjord---Hammerfest/</p>
</body></document>