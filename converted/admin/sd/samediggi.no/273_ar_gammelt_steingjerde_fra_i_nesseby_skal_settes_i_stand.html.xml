<document xml:lang="nob" id="no_id"><header><title>273 år gammelt steingjerde fra i Nesseby skal settes i stand - Sametinget</title><genre code="admin"/><author><unknown/></author><year>2020</year><wordcount>340</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/273-ar-gammelt-steingjerde-fra-i-nesseby-skal-settes-i-stand.6761.aspx</origFileName><parallel_text xml:lang="sme" location="273_jagi_boares_geadgeaidi_unjarggas_galga_divoduvvot.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">273 år gammelt steingjerde fra i Nesseby skal settes i stand</p>
<p><em type="italic">Sametingsrådet bevilger kr. 200 000,- til istandsetting av steingjerde ved Nesseby kirke. </em></p>
<p><span type="quote">«Man ofre og Melk paa opreiste Steen-Støtter. Saadan en Støtte har jeg seet i Nessebye i Varanger, hvor Missionairen boer; og blev mig tillige berettet, af Varanger Skolemester, at en gammel Lappe-Kierling, der nyelig var Død, havde i mange Aar, hver Morgen og Aften, øset Melk paa samme, til et Offer for sin Afgud; men gjort saadant gandske hemmelig, saa at man først efter hendes Død var kommen derefter.»</span></p>
<p>Sitatet er fra Biskop Gunnerus i 1759. På den tiden hadde det allerede stått en kirke i nærheten av offersteinen i 12 år. Kirken befant seg altså i et område hvor både ny og gammel tro har levd side om side. Nåværende kirke står på samme sted, og ble oppført i 1858. Den delen av gjerdet rundt kirka som er av stein stammer imidlertid fra 1747, og bærer preg av å ha stått der lenge: Deler av gjerdet har begynt å rase ut og flere steder heller det utover mot sjøen og fjæra. Stormflo undergraver fundament og grunnen, og nå ønsker Nesseby sokn å sette i stand gjerdet.</p>
<p>Sametingsrådet har derfor bevilget Nesseby sokn et kulturminnetilskudd på kr. 200 000,- til å sette i stand steingjerdet.</p>
<p>– Nesseby kirke er et landemerke ved fjorden og synlig fra mange hold. Steingjerdet hører uløselig sammen med kirka i et kulturmiljø som har spor både fra kristen og førkristne trosutøvelse. Med istandsettingen bidrar vi til at av steingjerdet og kulturmiljøet kan fortsette å være der for nye generasjoner, sier sametingsråd Hans Ole Eira.</p>
<p>Sametinget, Nesseby kommune og Varanger Samiske Museum har sammen funnet en løsning for hvordan arbeidet kan gjennomføres slik at hverken gravene langs innsida av gjerdet eller fuglereservatet på utsida blir skadet.</p>
<p>– Løsningen vi har kommet fram til er skånsom både mot kulturminner og hekkende fugler, og fullt gjennomførbar, sier sametingsråden. <em type="italic">For intervju eller spørsmål, kontakt sametingsråd Hans Ole Eira, tel. +47 918 61 471, eller e-post: hans.ole.eira@samediggi.no </em></p>
</body></document>
