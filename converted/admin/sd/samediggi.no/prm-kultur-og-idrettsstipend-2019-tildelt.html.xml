<document xml:lang="nob" id="no_id"><header><title>PRM: Kultur- og idrettsstipend 2019 tildelt</title><genre code="admin"/><author><unknown/></author><year>2019</year><wordcount>511</wordcount><conversion_status type="standard"/><availability><free/></availability><origFileName>https://www.sametinget.no/Nyhetsarkiv/PRM-Kultur-og-idrettsstipend-2019-tildelt</origFileName><parallel_text xml:lang="sma" location="prm-kultuvre-jih-gaarsjelimmiestipeende-2019.html"/><parallel_text xml:lang="sme" location="prd-kultur-ja-valastallanstipeanddat-jahkai-2019-juolluduvvon.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">PRM: Kultur- og idrettsstipend 2019 tildelt</p>
<p>Sametingsrådet har tildelt ett kulturstipend og tre idrettsstipend for 2019. Kulturstipendet tildeles dansekunstner Ánna-Katri Helander, og idrettsstipendene tildeles skiskytter Amalie Kristine Triumf, turner Peder Funderud Skogvang og ishockeyspiller Tuva Sirin Schall Mikkelsen.</p>
<p>Sametingets kultur- og idrettsstipend skal motivere samisk ungdom til å engasjere seg innenfor kunst, kultur og idrett. Fire stipend, hver på kr 25 000, er delt ut.</p>
<p>– Det var mange søkere på årets stipender, spesielt i idrettsklassen. Vi har plukket ut og tildelt stipendet til fire utøvere som representerer god bredde av det samisk ungdom driver med av kunst og idrett, og der alle har prestert og har ambisjoner om å bli enda bedre i sine sjangere. Vi ønsker dem lykke til og håper stipendet bidrar til videre satsing, sier sametingsråd Henrik Olsen.</p>
<p>Det kom inn 11 søknader, og alle oppfylte kriteriene. Ni søknader omhandler idrettsstipend og to søknader omhandler kulturstipend.</p>
<p>Her er begrunnelsene for tildelingene:</p>
<p>Kulturstipend:</p>
<p><em type="italic">Ánna-Katri Helander </em>, bosatt i Kautokeino, er en meget lovende danser som blander elementer fra sin kultur med nåtidens kunstformer. Stilen og uttrykket hennes har endret seg gjennom årene, og hun har gjennom sin kunst utmerket seg som en talentfull kunstner. Gjennom hiphop tar hun også steget inn i samfunnsdebatten. Ánna-Katri har vært årets unge kunstner under Riddu Riđđu Festivála i 2017, og i juni 2018 startet hun sitt kreative opphold i Lásságámmi. </p>
<p>Idrettsstipend:</p>
<p><em type="italic">Amalie Kristine Triumf, </em>bosatt i Storslett, satser seriøst på sin idrett, som er en av verdens mest publikumsvennlige og populære idretter: skiskyting. Hun driver nå på et profesjonelt nivå, og har flere ganger representert Sápmi på Arctic Winter Games. Hun har satt seg mål om å nå langt opp i verdenstoppen, og ønsker å være et godt forbilde for samisk ungdom. </p>
<p><em type="italic">Peder Funderud Skogvang </em>, bosatt i Tromsø, har i flere år hevdet seg i norgestoppen i turn, og er nå på juniorlaget på det norske landslaget. Han tok sølv i Norgescup 2 i 2018, og i juni 2019 kom han på 7. plass i senior-NM. Han fremstår som et godt forbilde for samisk ungdom, og er en dedikert idrettsutøver med en klar samisk identitet. </p>
<p><em type="italic">Tuva Sirin Schall Mikkelsen </em>, bosatt i Oslo, har i flere år spilt ishockey på et høyt nivå, og er premiert med flere bronsemedaljer og et par sølvmedaljer. Hun er en dedikert idrettsutøver, og har nådd betegnelsen ironwoman i eliteserien i ishockey. Hun har vist at også samisk ungdom kan hevde seg I toppen i idretter som ikke er så vanlig i Sápmi. </p>
<p><em type="italic">Tidligere vinnere: </em></p>
<p><em type="italic">2008: </em>Finn Hågen Krogh Odd Isak Kappfjell <em type="italic">2011: </em>Idrettsstipend: Christer Kjønsø Karlsen, Silje Wilsgård og Marie Sofie H. Hætta Kulturstipend: Marja Helena Fjellheim Mortensson <em type="italic">2014: </em>Idrettsstipend: Ole Mathis Sara Nedrejord og Aslak Ole Eira Kulturstipend: Ina-Theres Andrea Sparrok, Sarakka Gaup og Anne Maia Raanes Sørensen <em type="italic">2016: </em>Idrettsstipend: Rakel Birkeli og Jan Arthur Reinås Kulturstipend: Anna Linea Fjellheim Varsi og Ella Marie Hætta Isaksen <em type="italic">2018: </em>Idrettsstipend: Benedicte Guttorm og Sajane Karina Olsen Kulturstipend: Anna Kaisa Partapuoli og Johan Daniel Turi </p>
<p><em type="italic">For intervju eller spørsmål, kontakt sametingsråd Henrik Olsen , 907 75 219 </em></p>
</body></document>
