<document xml:lang="nob" id="no_id"><header><title>Leserinnlegg: Grunnloven og retten til fiske</title><genre code="admin"/><author><unknown/></author><year>2017</year><wordcount>367</wordcount><conversion_status type="standard"/><availability><free/></availability><origFileName>https://www.sametinget.no/Om-Sametinget/Arkiv-perioden-2016-2017/Nyhetsarkiv/Leserinnlegg-Grunnloven-og-retten-til-fiske</origFileName><parallel_text xml:lang="sme" location="lohkkiidcalus-vuoddolahka-ja-guolastusvuoigatvuoigatvuohta.html"/><parallel_text xml:lang="smj" location="vuodolahka-ja-riekta-guollitjit.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Leserinnlegg: Grunnloven og retten til fiske</p>
<p>Tre litt ulike grunnlovsforslag er fremmet om at marine ressurser eies av fellesskapet i Norge.</p>
<p><em type="italic">Skrevet av sametingspresident Vibeke Larsen. </em></p>
<p><em type="italic">Leserinnlegget er publisert i iFinnmark 24. mars 2017. </em></p>
<p>Det er interessant å registrere hvor mange representanter på Stortinget som er opptatt av å få grunnlovsfestet at de marine ressursene ikke er en privat rett for den som er tildelt kvoter, selv om regjering og Storting gjennom mange år med ordninger med omsettelige kvoter har latt det utvikle seg en praksis som utvisker forskjellen mellom offentlig tildeling og privat rett.</p>
<p>Alle de grunnlovsforslagene som fremmes bygger på havressurslova § 2 hvor heter at: <em type="italic"><span type="quote">«Dei viltlevande marine ressursane ligg til fellesskapet i Noreg»</span> </em>. I lovmerknaden til denne bestemmelsen heter det at: <em type="italic"><span type="quote">«Dette fellesskapet vert utgjort av både det samiske folket, det norske folket og alle andre innbyggjarar i Noreg»</span>. </em>Det er altså slik at det i loven følger at det samiske folk er med å utgjøre det fellesskapet som de marine ressursene tilhører. En slik fanebestemmelse har likevel liten verdi når det ellers i lovgivingen ikke sikres en rett for samene til å fiske. I praksis er det opp til statlige myndigheter å beslutte hvilke tilgang samene har til fiske som del av sitt livsgrunnlag. </p>
<p>Stortinget lot en historisk mulighet gå fra seg til å sikre samene retten til fiske når lovforslaget om endringer i fiskerilovgivingen som oppfølging av finnmarksloven og Kystfiskeutvalgets utredning ble behandlet i 2012.</p>
<p>Det er fastslått at staten Norge er etablert på territoriet til to folk – nordmenn og samer. Når det samiske folk er med å eier de marine ressursene må dette nødvendigvis medføre at det samiske folk i lov sikres en tilgang og rett til disse ressursene. For majoriteten kan dette virke selvsagt. Erfaringen er dessverre at dette ikke har vært eller er tilfellet for oss samer. En grunnlovsendring må derfor følges opp med en endring i havressurslova som fastslår at samene på grunnlag av sin langvarige bruk har rett til fiske.</p>
<p>Det engasjementet så mange stortingsrepresentanter fra flere partier viser for å grunnlovsfeste fellesskapets eierskap til fiske håper jeg også gir seg det utslag at det samiske folks rett til fiske blir sikret i lov.</p>
</body></document>
