<document xml:lang="nob" id="no_id"><header><title>Stor interesse for å registrere samiske kulturminner - Sametinget</title><genre code="admin"/><author><unknown/></author><year>2022</year><wordcount>404</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/stor-interesse-for-a-registrere-samiske-kulturminner.20160.aspx</origFileName><parallel_text xml:lang="sme" location="stuorra_berostupmi_registrerehit_sami_kulturmuittuid.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Stor interesse for å registrere samiske kulturminner</p>
<p><em type="italic">Sametinget har bevilget til sammen 2,4 millioner kroner i tilskudd til kulturminneregistrering og mange andre samiske kulturminneprosjekter i 2022. Sametingsråd Hans Ole Eira (SP) er glad for det store engasjementet og at samisk kulturarv blir tatt vare på og synliggjort. </em></p>
<p>Hans Ole Eira    Árvu/Sametinget     I Nordland har Knut og Toril Sivertsen fått bevilget midler for å registrere kulturminner i det pitesamiske området. Midlene går spesifikk til å registre kulturminner i fjellområdene i kommunene Beiarn, Rana, Meløy, Saltdal og Bodø.</p>
<p>Árran lulesamisk senter har fått støtte til å dokumentere materielle og immaterielle spor etter samisk bosetting i utvalgte kommuner i Nord-Salten. Sijti Jarnge - samiske kultur og kultursenter i Hattfjelldal, har fått midler til prosjektet bygdesamer i Vefsn.</p>
<p>– I dette området finnes fremdeles en sterk tradisjon om gamle samiske boplasser. Tradisjonskunnskapen skal knyttes til historiske kilder, og boplassene skal lokaliseres slik at denne kunnskapen bevares og formidles. Det er viktig å kartlegge samisk boplasser i områder hvor fornorskningen har vært sterk, sier sametingsråd Eira</p>
<p>Várdobáiki samisk senter har fått midler til å registrere markasamiske kulturminner, og korrigere eksisterende registreringer på Storjorda i Kvæfjord kommune.</p>
<p>– I Indre Troms skal det kartlegges kulturminner i Vuomajávre. Skolelever fra Øverbygd og Sameskolen i Karesuando inviteres med på dette viktige arbeidet. Det er flott at framtidige generasjoner lærer om de samiske sporene i marka, sier Eira.</p>
<p>Også i ytre strøk av Troms gjennomføres det kulturminneregistreringer. Ringvassøy reinbeitedistrikt arbeider med et prosjekt som skal synliggjøre øyas rikholdige samiske historie. Trøndelag fylkeskommune har fått bevilget midler til tilrettelegging av bergkunsten i Bøla i Steinkjer. Målsettingen er at flere skal få mulighet til å oppleve denne bergkunstlokaliteten</p>
<p>Flere prosjekter innen bygningsvern har mottatt kulturvernmidler. Gammer, og kunnskapen om håndverket knyttet til disse, er en sentral del av samisk kulturarv. I sørsamisk område er det gitt midler til istandsetting av en torvgamme på Jonasvollen, midt i kjerneområdet i Riast/Hylling reinbeitedistrikt i Trøndelag.</p>
<p>Tana og Varanger museumssida har dessuten fått bevilget midler til kurs i gammebygging. Unge håndverkere skal få en praktisk innføring i gammebygging slik at håndverket kan videreføres. Stiftelsen Midt-Troms Museum i Balsfjord kommune får midler til å dokumentere samisk båttradisjoner.</p>
<p>– I dag finnes det ingen helhetlig oversikt over samiske båter, så prosjektet vil kunne bli et viktig bidrag i forvaltningen av samisk båtarv, avslutter Eira.</p>
<p><em type="italic">For intervju eller spørsmål, kontakt sametingsråd Hans Ole Eira, tel. +47 918 61 471, eller e-post: </em><em type="italic">hans.ole.eira@samediggi.no </em></p>
</body></document>
