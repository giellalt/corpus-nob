<document xml:lang="nob" id="no_id"><header><title>500 000 til samisk kultursatsing under Ski-VM 2025  - Sametinget</title><genre code="admin"/><author><unknown/></author><year>2024</year><wordcount>270</wordcount><conversion_status type="standard"/><availability><free/></availability><multilingual/><origFileName>https://sametinget.no/adasa/500-000-til-samisk-kultursatsing-under-ski-vm-2025.34775.aspx?sprak=1</origFileName><parallel_text xml:lang="sme" location="500_000_sami_kulturanggirussamii_ski-vm_2025:s.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">500 000 til samisk kultursatsing under Ski-VM 2025</p>
<p><em type="italic">Sametinget gir sammenlagt en halv million kroner til samisk kultursatsing under VM i ski i Trondheim, både til egen prosjektkoordinator og til involvering av samiske kunstnere og kulturutøvere. </em></p>
<p>– Tråante ligger i hjertet av Åarjel-Saepmie. Gjennom en slik satsing under mesterskapet, vil det bidra til sterk synliggjøring av samisk kultur. Det er veldig positivt og jeg er glad for at vi kan bidra, sier sametingsråd Maja Kristine Jåma (NSR).</p>
<p xml:lang="sma">Maja Kristine Jåma    Ørjan Marakatt Bertelsen</p>
<p><em type="italic">Det er to ulike søknader som har fått støtte fra to ulike tilskuddsordninger: </em></p>
<list><p type="listitem">Foreningen Tråanten Saemien Dåehkie får 300.000 kroner fra ordningen <span type="quote">«Tilskudd til regionalutviklingsprosjekter»</span> til å engasjere en prosjektkoordinator for synliggjøring av samisk kultur i forbindelse med verdensmesterskapet på ski. Koordinatoren skal planlegge og fasilitere samiske kultur- og næringsaktiviteter under Ski-VM. Erfaringene fra prosjektet skal kartlegge handlingsrommet for å drive samisk samfunnsutvikling i Trondheim frem mot Nasjonaljubileet 2030. Prosjektet er samfinansiert med Trøndelag fylkeskommune, som har en samarbeidsavtale med Sametinget.</p>
<p type="listitem">Organisasjonen Ski-VM 2025 får 200.000 kroner gjennom tilskuddsordningen <span type="quote" xml:lang="est">«Kulturtiltak»</span> for samisk kultursatsing under mesterskapets kulturprogram. Midlene skal benyttes til å involvere samiske artister og kulturutøvere. Sametinget og SKI-VM 2025 ser på muligheten for å inngå en partnerskapsavtale.</p>
</list><p>– Ikke siden Tråante 2017 har det vært så stor satsing på samisk kultur i byen. VM varer i nesten to uker og vil bli en folkefest. Det blir en fin og viktig synliggjøring og ikke minst anerkjennelse av vår kultur på et av landets største idrettsarrangement, sier Jåma.</p>
<p>SKI-VM starter 26. februar og avsluttes 9. mars og favner 33 konkurranser. Kulturprogrammet hovedarenaer er Granåsen, Medaljetorget og Trondheim sentrum.</p>
</body></document>
