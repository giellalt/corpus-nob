<document xml:lang="nob" id="no_id">
  <header>
    <title>PRM: Støtte til ny samisk barnehageavdeling i Tromsø</title>
    <genre code="admin"/>
    <author>
      <unknown/>
    </author>
    <year>2019</year>
    <wordcount>218</wordcount>
    <conversion_status type="standard"/>
    <availability>
      <free/>
    </availability>
    <origFileName>https://www.sametinget.no/Nyhetsarkiv/PRM-Stoette-til-ny-samisk-barnehageavdeling-i-Tromsoe</origFileName>
    <parallel_text xml:lang="sma" location="prm-daaarjoe-orre-maanagiertegoevtesasse-romsesne.html"/>
    <parallel_text xml:lang="sme" location="prd-doarjja-odda-sami-manaidgardeossodahkii-romssas.html"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision: 154948 $; </version>
  </header>
  <body>
    <p type="title">PRM: Støtte til ny samisk barnehageavdeling i Tromsø</p>
    <p>Sametingsrådet har bevilget 200.000 kroner til Sjømannsbyen barnehage i Tromsø til oppstart av ny samisk avdeling.</p>
    <p>
      <em type="italic">– Dette er en skikkelig gladsak! Tromsø kommune har utvidet samiskspråklig barnehagetilbud i byen, og flere barn vil få et barnehagetilbud som tar utgangspunkt i samisk språk og kultur. Ved at det nå er etablert en ny samisk avdeling ved Sjømannsbyen barnehage, så vil det samiske barnehagetilbudet og fagmiljøet styrkes, sier en glad sametingsråd Mikkel Eskil Mikkelsen. </em>
    </p>
    <p>Sjømannsbyen barnehage er en kommunal barnehage i Tromsø kommune med fire avdelinger. Barnehagen åpnet i 2016 med én egen samisk avdeling, men etter åpningen av den samiske avdelingen merket de raskt behovet for flere samiskspråklige barnehageplasser.</p>
    <p>For å imøtekomme behovet for flere samiske barnehageplasser vedtok Tromsø kommune å opprette en samisk avdeling til ved barnehagen, og fra i høst har det vært to samiske avdelinger ved barnehagen. De samiske avdelingene skal ivareta samisk språk, kultur og levesett, og det er samisktalende personale på avdelingene.</p>
    <p>
      <em type="italic">– Det er veldig gledelig å se at på tre år har de samiske barnehageplassene økt fra fire til 24 plasser, sier Mikkelsen. </em>
    </p>
    <p>Sametingsrådet bevilger 200.000 kroner til prosjektet fra tilskuddsordningen Tilskudd til prosjekter og utviklingsarbeid i barnehager.</p>
    <p>
      <em type="italic">For spørsmål eller intervju, kontakt sametingsråd Mikkel Eskil Mikkelsen, tlf. +47 917 42 161, mikkel.eskil.mikkelsen@samediggi.no </em>
    </p>
  </body>
</document>
