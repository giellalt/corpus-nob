<document xml:lang="nob" id="no_id">
  <header>
    <title>PRM: -Godt at Alta tar ansvar for sine samiske elever - Sámediggi Sametinget</title>
    <genre code="admin"/>
    <author>
      <unknown/>
    </author>
    <publChannel>
      <publication>
        <publisher>Sámediggi/Sametinget</publisher>
      </publication>
    </publChannel>
    <wordcount>275</wordcount>
    <conversion_status type="standard"/>
    <availability>
      <free/>
    </availability>
    <submitter name="" email="divvun@samediggi.no"/>
    <origFileName>http://samediggi.no/Artikkel.aspx?aid=3040&amp;sprak=Norsk&amp;Print=1</origFileName>
    <parallel_text xml:lang="sme" location="samediggi-article-3040.html"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision: 154948 $; </version>
  </header>
  <body>
    <p>PRM: -Godt at Alta tar ansvar for sine samiske elever - Sámediggi Sametinget</p>
    <p type="title">PRM: -Godt at Alta tar ansvar for sine samiske elever</p>
    <p>Sametingsråd Hilde Anita Nyvoll (AP) gir ros til Alta kommunestyre.</p>
    <p>-Jeg er glad for Alta kommunestyre en gang for alle har avklart at samisk undervisning tas på alvor i kommunen, sier sametingsråd Hilde Anita Nyvoll (AP). La det ikke herske noen tvil om det. Det er en viktig milepæl for samisk språk at Alta, som Finnmarks største by, nå oppretter 1.språklig samisk klasse.</p>
    <p>Sametingsrådet har en god dialog med kommunen om å legge til rette for et godt tilbud i samisk. Rådsmedlem Jørn Are Gaski (AP) møtte i forrige uke leder for hovedutvalget for barn og unge i Alta, og Gaski og Nyvoll har hatt møte med ordfører Bakken i Alta tidligere i vår.</p>
    <p>Nyvoll viser til at Sametinget arbeider med å få hevet refusjonssatsene for samiskundervisning og at Sametinget samarbeider med Kommunenes Sentralforbund (KS) for å lage bedre rammevilkår for samiskundervisning i skolene. Dette vil også Alta kommune tjene på, understreker Nyvoll.</p>
    <p>Utfordringene framover er blant annet rekruttering av flere samiske lærere, slik at kommunen kan gi et godt opplæringstilbud til elevene. Etter Nyvolls mening vil det være naturlig at Samisk Høyskole og Høyskolen i Finnmark samarbeider om dette. Alta språksenter kan også bidra til å øke kompetansen blant lærere og foreldre som ønsker å lære seg samisk.</p>
    <p>-Det er grunn til både å gratulere Alta kommune med sitt enstemmige vedtak og gi kommunen honnør for at den vil satse videre på et godt samisk skoletilbud, sier sametingsråd Hilde Anita Nyvoll (AP).</p>
    <p>sametingsråd Hilde Anita Nyvoll Tlf: +47 918 07 130</p>
  </body>
</document>
