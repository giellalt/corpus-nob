<document xml:lang="nob" id="no_id"><header><title>Funn av skyteskjul og gamle samiske boplasser i Kvænangen - Sametinget</title><genre code="admin"/><author><unknown/></author><year>2021</year><wordcount>265</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/funn-av-skyteskjul-og-gamle-samiske-boplasser-i-kvanangen.10940.aspx</origFileName><parallel_text xml:lang="sma" location="gaavnoeh_tjiekemesijjijste_jih_baeries_saemien_arromesijjijste_kvaenangenisnie.html"/><parallel_text xml:lang="sme" location="cilla_ja_dolos_sami_assansajit_gavdnon_navuonas.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Funn av skyteskjul og gamle samiske boplasser i Kvænangen</p>
<p><em type="italic">I 2019 mottok verneområdestyret i Kvænangsbotn og Navitdalen landskapsvernområder tilskudd fra Sametinget til å gjennomføre kulturminneregistreringer. Prosjektet har registrert mange samiske kulturminner, blant annet skytes </em><em type="italic">kjul fra villreinfangst og boplasser etter reindrift. </em></p>
<p>Skyteskjul    Lise Brekmoe    – Dette synliggjør at Kvænangen er et gammelt samisk bosettings- og bruksområde, sier sametingsråd Hans Ole Eira (SP).</p>
<p>Blant de eldste kulturminnene som er registrert i områdene er en rekke skyteskjul for jakt og fangst. Disse består av en buet oppmuring av stein. Bak muren har jegerne gjemt seg med pil og bue for å kunne skyte når reinen trakk forbi. Skyteskjulene ligger strategisk til langs reinens trekkveier.</p>
<p>I tilknytning til skyteskjulene finner man ofte kjøttgjemmer til å oppbevare byttet. Disse ligger gjerne i nordvendte hellinger og søkk, der det er kjølig og snøen holder seg lenge, eller på toppen av rygger og høydedrag med god trekk.</p>
<p>I fjellpartiene rundt Kvænangsdalen og i Navitdalen ble det funnet en rekke spor etter reindrifta. Den vanligste kulturminnetypen etter reindriftsamisk bruk er ildsted/árran og teltboplasser, både fra gammer og i lavvoer. Lavvoer ble gjerne brukt når man slo seg ned i kortere tidsrom, mens gammer ble bygget på steder man skulle være en stund.</p>
<p>– Det er svært gledelig at en ny bit av den samiske historien nå er kartlagt, sier sametingsråden.</p>
<p>Det er verneområdestyret for Kvænangsbotn og Navitdalen som er prosjekteier. Nord-Troms museum har også vært med på prosjektet, i tillegg til Miljødirektoratet, som har vært med på finansieringen.</p>
<p>Les sluttrapport Kvænangsbotn og Navitdalen landskapsvernområder: Kulturminneregistreringer og kartlegging av historisk bruk av utmarka.</p>
</body></document>
