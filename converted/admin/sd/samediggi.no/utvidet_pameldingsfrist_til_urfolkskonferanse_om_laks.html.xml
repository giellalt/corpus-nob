<document xml:lang="nob" id="no_id"><header><title>Utvidet påmeldingsfrist til urfolkskonferanse om laks - Sametinget</title><genre code="admin"/><author><unknown/></author><year>2024</year><wordcount>277</wordcount><conversion_status type="standard"/><availability><free/></availability><multilingual/><origFileName>https://sametinget.no/oddasat/viiddiduvvon-diedihanaigemearri-eamialbmot-luossakonferansii.33659.aspx?sprak=1</origFileName><parallel_text xml:lang="sme" location="viiddiduvvon_diedihanaigemearri_eamialbmot_luossakonferansii.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title" xml:lang="nno">Utvidet påmeldingsfrist til urfolkskonferanse om laks</p>
<p><em type="italic">Sametinget utvider påmeldingsfristen til </em><em type="italic">2nd International Gathering of Indigenous Salmon Peoples </em><em type="italic">, som arrangeres i Karasjok i perioden 30. september - 2. oktober. </em></p>
<p xml:lang="sme">Silje Karine Muotka    Ørjan Marakatt Bertelsen/Sámediggi</p>
<p>Konferansen arrangeres i samarbeid med Samerådet, og samler deltakere fra hele den nordlige halvkule. Målgruppen er urfolk som har laks som en viktig del av sin kultur. På programmet er presentasjoner av laksekultur fra ulike urfolk i nordområdene og konferansen skal vedta en erklæring om urfolksforvaltning av laks. I tillegg vil det være et kulturelt program, med både filmvisning og elvebåttur.</p>
<p>– Konferansen er særlig aktuell på grunn av at laksen vår er truet. Vi trenger å møtes for å dele kunnskap og metoder for urfolks lakseforvaltning, sier sametingspresident Silje Karine Muotka (NSR).</p>
<p>Muotka deltok sammen med en samisk delegasjon på den første International Gathering of Indigenous Salmon Peoples i Vancouver i Canada i 2022.</p>
<p>– Det gjorde inntrykk å oppleve andre urfolks fortellinger og seremonier rundt laks. Rundt Tanavassdraget er laks en av de viktigste kulturbærerne for samisk kultur. Nå som laksefisket er stengt for fjerde sommer på rad er det mange som er bekymret for hvordan vi skal ivareta laksekulturen, sier sametingspresidenten.</p>
<p>Sametinget inviterer spesielt lokalbefolkningen til å melde seg på. Sametinget dekker overnatting og bespising i forbindelse med konferansen, og det er gratis å delta. Reise dekkes av deltakerne selv. Konferansen tolkes mellom nordsamisk, norsk/svensk, finsk og engelsk. Det er mulig å melde seg på til det begynner eller til det er fullt.</p>
<p><em type="italic">For spørsmål og påmelding ta kontakt med politisk rådgiver Sandra Márjá West, </em><em type="italic">sandra.marja.west@samediggi.no </em><em type="italic">, eller rådgiver i Sametingets næringsseksjon Vegar Jakobsen Bæhr, </em><em type="italic">vegar.jakobsen.baehr@samediggi.no </em><em type="italic">. </em></p>
<p xml:lang="swe">Laksekonferansens program</p>
</body></document>
