<document xml:lang="nob" id="no_id"><header><title>– Viktig at ansvar erkjennes og skader blir kompensert - Sametinget</title><genre code="admin"/><author><unknown/></author><year>2021</year><wordcount>249</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/viktig-at-ansvar-erkjennes-og-skader-blir-kompensert.14921.aspx</origFileName><parallel_text xml:lang="sme" location="_dehalas_ahte_ovddasvastadus_miedihuvvo_ja_ahte_vahagat_buhtaduvvojit.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title" xml:lang="nno">– Viktig at ansvar erkjennes og skader blir kompensert</p>
<p><em type="italic">Sametingspresident Aili Keskitalo er fornøyd med at partene i erstatningssaken mot gamle Tysfjord kommune har blitt enig om en minnelig løsning som innebærer at saken avsluttes mellom partene og overfor domstolene. </em></p>
<p>Aili Keskitalo    Kenneth Hætta    To søstre fra gamle Tysfjord kommune gikk til sak mot kommunen fordi de mener de ble utsatt for omsorgssvikt og overgrep. Etter et forlik har de nå fått økonomisk kompensasjon for skader de ble påført gjennom barndommen.</p>
<p>– Når enkeltmennesker og samfunn skal gå videre sammen, er det viktig at ansvar erkjennes og skader blir kompensert. Sametinget vil derfor arbeide videre for å oppnå rettferdighet og oppreisning for samiske barn som har blitt utsatt for vold og overgrep, sier sametingspresident Aili Keskitalo (NSR).</p>
<p>Tysfjord kommune, som senere ble delt og innlemmet i nye Narvik kommune, ble frifunnet i tingretten i februar 2019, og saken ble så anket til lagmannsretten. I 2019 gikk også Sametinget inn som partshjelp i rettssaken. Denne saken er nå endt med et forlik før den skulle opp i lagmannsretten. Begge søstrene mottar et beløp hver på 2 250 000 kroner.</p>
<p>Men Narvik kommune vil ikke gi kvinnene en beklagelse.</p>
<p>– Det er beklagelig at Narvik kommune ikke gir en uforbeholden beklagelse til søstrene for de skader de har blitt påført fordi daværende Tysfjord kommune ikke beskyttet de mot vold og overgrep gjennom oppveksten, sier Keskitalo.</p>
<p><em type="italic">For intervju eller spørsmål, kontakt sametingspresident Aili Keskitalo (NSR), tlf. +47 971 29 305 </em><em type="italic">, </em><em type="italic">aili.keskitalo@samediggi.no </em></p>
</body></document>
