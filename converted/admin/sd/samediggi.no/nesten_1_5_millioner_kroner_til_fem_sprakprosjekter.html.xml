<document xml:lang="nob" id="no_id"><header><title>Nesten 1,5 millioner kroner til fem språkprosjekter - Sametinget</title><genre code="admin"/><author><unknown/></author><year>2024</year><wordcount>435</wordcount><conversion_status type="standard"/><availability><free/></availability><multilingual/><origFileName>https://sametinget.no/saernieh/nesten-1-5-millioner-kroner-til-fem-sprakprosjekter.28976.aspx?sprak=1</origFileName><parallel_text xml:lang="sme" location="measta_beannot_miljovnna_ruvnno_vida_giellaprosektii.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Nesten 1,5 millioner kroner til fem språkprosjekter</p>
<p><em type="italic">Sametingsrådet har bevilget i alt 890 000 kroner til tre terminologiprosjekter og i alt 600 000 kroner til to andre språkprosjekter. </em></p>
<p>Sametinget har en tilskuddsordning som heter dokumenteringstiltak, hvor målet er at organisasjoner samler inn og formidler stedsnavn, ord og tradisjonell kunnskap. Sametingsrådet har fra denne tilskuddsordningen innvilget støtte til tre terminologiprosjekter som er igangsatt av Kvænangen sameforening, Hamarøy kommune og kuratorkollektivet Binnáš Vel!.</p>
<p><em type="italic">Kvænangen sameforening </em>har fått et tilskudd på 290 000 kroner til dokumentasjon av veve- og fletteteknikker i Nord-Troms. I forbindelse med prosjektet skal det produseres et hefte hvor man kan bli kjent med veve- og fletteteknikker, samisk terminologi og historie om den tidligere bruken av disse duodjiproduktene. </p>
<p><em type="italic">Drag skole i Hamarøy kommune </em>har søkt om midler til innsamling av biologiterminologi knyttet til naturfag. De vil utarbeide en norsk-lulesamisk terminologiliste. Sametingsrådet har bevilget 300 000 kroner til prosjektet. </p>
<p>Også til kuratorkollektivet <em type="italic">Binnáš Vel! </em>er det bevilget 300 000 kroner til et terminologiprosjekt, til innsamling og utvikling av ny kunst- og kuratorterminologi på sør-, lule- og nordsamisk. Målet med prosjektet er å lage en kunstordbok med forklaringer på termer. </p>
<p xml:lang="sme">Mikkel Eskil Mikkelsen    Árvu, Sámediggi</p>
<p>– Det samiske samfunnet mangler terminologi innenfor spesifikke områder. Sametinget ser det som viktig at termer fra de ulike fagfeltene samles, dokumenteres og utvikles for at samisk språk skal kunne følge utviklingen i samfunnet, og for at fagfolk skal kunne kommunisere på samisk, sier sametingsråd Mikkel Eskil Mikkelsen (NSR).</p>
<p>Sametingsrådet har også innvilget støtte til to andre språkprosjekter, gjennom tilskuddsordningen til språkutviklingstiltak. <em type="italic">ABC-Company E-skuvla AS </em>får 300 000 kroner til å oppgradere et nordsamisk digitalt læringsverktøy for ungdom og voksne. Prosjektet går ut på å fornye og forbedre læringsverktøyet slik at det fungerer med moderne nettlesere. </p>
<p>– Digitale læremidler og læringsverktøy er viktige fordi stadig flere ønsker å lære seg de samiske språkene. Sametinget ser et stort behov for slike verktøy og gir derfor tilskudd til å oppgradere og forbedre læreverktøyet, sier Mikkelsen.</p>
<p>Sametingsrådet har også bevilget 300 000 kroner til et prosjekt som <em type="italic">Sør-Varanger kommune </em>har søkt om, som skal etablere en bærekraftig driftsmodell for bevaring, støtte og utvikling av østsamisk språk og østsamiske samfunn på tvers av landegrensene. </p>
<p>– Sametingsrådet har i Beaiveálgu-erklæringen slått fast at de minste samiske språkene skal styrkes. Erklæringen slår også fast at grensene ikke må være til hinder for det samiske folks samarbeid. Derfor er et slikt grenseoverskridende prosjekt viktig, særlig når det gjelder vitalisering av de mindre språkene. I de østsamiske miljøene er det viktig å etablere og iverksette tiltak som fører til revitalisering og bevaring av både østsamisk språk og kultur, sier Mikkelsen.</p>
</body></document>
