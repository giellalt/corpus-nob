<document xml:lang="nob" id="no_id"><header><title>Støtte til rullestolrampe til reingjerde - Sametinget</title><genre code="admin"/><author><unknown/></author><year>2022</year><wordcount>255</wordcount><conversion_status type="standard"/><availability><free/></availability><multilingual/><origFileName>https://sametinget.no/oddasat/doarjja-juvlastuollosteallai-boazogarddi-lusa.22800.aspx?sprak=1</origFileName><parallel_text xml:lang="sme" location="doarjja_juvlastuollosteallai_boazogarddi_lusa.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title" xml:lang="dan">Støtte til rullestolrampe til reingjerde</p>
<p><em type="bold">Sametinget har bevilget støtte på 122 000 kroner til bygging av rullestolrampe til reingjerde i reinbeitedistrikt 26 Lákkonjárga i Guovdageaidnu kommune.   </em>   </p>
<p>Runar Myrnes Balto</p>
<p>Reineier i Lákkonjárga, John Inge Eira, har søkt støtte til bygging av rullestolrampe som er tilpasset personer med nedsatt funksjonsevne og denne skal bygges til reingjerdet. Lákkonjárga reinbeitedistrikt har søkt støtte til en slik rampe for at alle i siidaen kan delta i reindriftsarbeidet.</p>
<p>– For sametingsrådet er det viktig å bidra til at folk som har spesielle behov og som sitter i rullestol også har mulighet til å delta på reindriftsarbeidet ved reingjerdet. Derfor er det viktig for oss å kunne støtte bygging av rullestolrampe som forenkler brukernes arbeidsforhold. Vi ønsker at alle som er født og oppvokst i reindrifta skal få mulighet til å følge arbeidet, sier sametingsråd Runar Myrnes Balto (NSR).</p>
<p>Tv. John Inge Eira og broren Nils Jøran Eira.    Privat</p>
<p>Sametinget legger til grunn at det å få være til stede ved reingjerdet for å se sine egne rein og ha kontroll over disse, samt å følge med på arbeidet, betyr mye for tilhørighet til næringen.</p>
<p>– Vi har tro på at tilrettelegging bidrar til å redusere utenforskap og er positivt for psykisk helse. En rullestolrampe vil være til stor nytte for mange personer i mange år fremover, avslutter sametingsråd Myrnes Balto.</p>
<p>Tilskuddet på 122 000 kroner gis fra tilskuddsordningen Tilskudd til helse-, omsorg- og barnevernsprosjekter.</p>
<p><em type="italic">For intervju eller spørsmål, kontakt sametingsråd Runar Myrnes Balto (NSR), +47 977 73 778 , </em><em type="italic">runar.myrnes.balto@samediggi.no </em>   </p>
</body></document>
