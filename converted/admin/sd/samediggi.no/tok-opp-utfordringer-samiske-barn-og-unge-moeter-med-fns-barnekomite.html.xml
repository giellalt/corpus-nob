<document xml:lang="nob" id="no_id">
  <header>
    <title>Tok opp utfordringer samiske barn og unge møter med FNs barnekomité</title>
    <genre code="admin"/>
    <author>
      <unknown/>
    </author>
    <year>2017</year>
    <wordcount>240</wordcount>
    <conversion_status type="standard"/>
    <availability>
      <free/>
    </availability>
    <multilingual/>
    <origFileName>https://www.sametinget.no/Nyhetsarkiv/Tok-opp-utfordringer-samiske-barn-og-unge-moeter-med-FNs-barnekomite</origFileName>
    <parallel_text xml:lang="sme" location="valde-ovdan-hastalusaid-maid-sami-manat-ja-nuorat-deaividit-coahkkimis-on-manaidkomiteain.html"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision: 154948 $; </version>
  </header>
  <body>
    <p type="title">Tok opp utfordringer samiske barn og unge møter med FNs barnekomité</p>
    <p>Nylig deltok Sametinget på et møte med FNs barnekomité i Genève. Sametinget presenterte noen av utfordringene samiske barn og unge møter. Det ble også fra Sametingets side lagt vekt på at samiske barns rettigheter i kraft av å være barn må sees i sammenheng med deres rettigheter i kraft av å være urfolk.</p>
    <p>I forbindelse med Norges periodiske rapportering om oppfølgingen av FNs barnekonvensjon, har Sametinget sendt en supplerende rapport til FNs komité for barns rettigheter.</p>
    <p>I Genève tok også Sametinget opp den alvorlige utfordringen det er at samiske barn under barnevernets omsorg og som utgjør en særlig sårbar gruppe, ikke alltid plasseres i fosterhjem med kunnskap i samisk språk og om samisk kultur. Sametinget fortalte om utfordringene det samiske tjenestetilbudet har blant annet på grunn av stor mangel på samiskspråklig personell innen både helsesektoren, barnehage og skole. Videre rapporterte Sametinget om et stort behov for forskning på temaer som mobbing, vold og psykisk og fysisk helse, slik at man vet hvilke tiltak som bør iverksettes.</p>
    <p>Sametinget fikk også muligheten til å snakke om miljøkonsekvensene fiskeri- og reindriftsnæringen opplever forårsaket av gruvedrift i samiske områder, og at samiske reindriftsområder belastes med etableringen av miljøvennlig energiutnytting som vind- og vannkraftverk. Dette er en utvikling som påvirker samiske barns oppvekstsvilkår negativt.</p>
    <p>Møtet samlet representanter fra Redd barna, Forum for Barnekonvensjonen, Barneombudet, Norges nasjonale institisjon for menneskerettigheter (NIM) og Sámediggi - Sametinget.</p>
  </body>
</document>
