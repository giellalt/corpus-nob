<document xml:lang="nob" id="no_id"><header><title>Endring i sametingsrådets ansvarsområder  - Sámediggi Sametinget</title><genre code="admin"/><author><unknown/></author><publChannel><publication><publisher>Sámediggi/Sametinget</publisher></publication></publChannel><wordcount>304</wordcount><conversion_status type="standard"/><availability><free/></availability><submitter name="" email="divvun@samediggi.no"/><origFileName>http://samediggi.no/Artikkel.aspx?aid=3744&amp;sprak=Norsk&amp;Print=1</origFileName><parallel_text xml:lang="sme" location="samediggi-article-3744.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p>Endring i sametingsrådets ansvarsområder - Sámediggi Sametinget</p>
<p type="title">Endring i sametingsrådets ansvarsområder</p>
<p><em type="italic">Den politiske omorganiseringa av Sametinget, der rådet trer ut av plenum, innebærer også en tilpasning mellom det nye politiske systemet og administrasjonen. Denne tilpasningen vil ta noe tid og kan innebære blant annet at rådsmedlemmenes ansvarsområder vurderes. </em></p>
<p>- Vårt mål er at Sametinget skal kunne yte best mulig service til brukerne og at de politiske ansvarslinjene skal være synlige, sier president Egil Olli.</p>
<p>Den løpende evalueringen av rutiner og tilpasning til det nye systemet vil kunne resultere i endringer i de interne rutinene for både politisk ledelse og administrasjonen.</p>
<p>- Vi bestreber oss på at rådet som kollegium skal fungere best mulig og at vi får utnyttet det enkelte rådsmedlems ressurser på en best mulig måte. Derfor vil vi i tida framover blant annet foreta en løpende evaluering av rådsmedlemmenes ansvarsområder, uttaler Olli.</p>
<p>Som en følge av dette er det foretatt to rokkeringer innad for rådsmedlemmens ansvarsområder. En av endringene er at president Egil Olli overtar klagebehandlingen fra tilskuddsstyret fra rådsmedlem Vibeke Larsen.</p>
<p>Den andre endringen er at rådsmedlem Ellinor Marita Jåma overtar ansvaret for reindrifta fra Marianne Balto. Med denne endringen ønsker sametingsrådet å legge større vekt på satsningen i de sørsamiske områdene.</p>
<p>- Reindrifta har tradisjonelt sett en spesiell betydning i de sørsamiske områdene og vi i rådet ønsker å markere dette ved at Ellinor Marita Jåma har hovedansvaret på dette området, uttaler Egil Olli.</p>
<p>President Olli understreker videre at rådsmedlemmene Jåma og Balto kommer til å ha et tett samarbeid i og med at Marianne Balto fortsatt har hovedansvaret for næringssaker.</p>
<p>- Rovviltpolitikk angår særlig beitenæringene og det er derfor naturlig at Jåma og Balto har en tett dialog på dette området, understreker Olli.</p>
<p>*Sametingspresident Egil Olli</p>
<p>Telefon</p>
<p>Mobil</p>
<p>E-post</p>
<p>+47 78 47 40 00</p>
<p>+47 900 26 880</p>
<p>egil.olli@samediggi.no</p>
</body></document>
