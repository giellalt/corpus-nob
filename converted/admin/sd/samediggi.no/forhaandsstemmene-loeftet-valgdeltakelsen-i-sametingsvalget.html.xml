<document xml:lang="nob" id="no_id"><header><title>Forhåndsstemmene løftet valgdeltakelsen i sametingsvalget</title><genre code="admin"/><author><unknown/></author><year>2017</year><wordcount>417</wordcount><conversion_status type="standard"/><availability><free/></availability><multilingual/><origFileName>https://www.sametinget.no/Nyhetsarkiv/Forhaandsstemmene-loeftet-valgdeltakelsen-i-sametingsvalget</origFileName><parallel_text xml:lang="sme" location="ovddalgihtii-jienat-loktejedje-valgaoassalastima.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Forhåndsstemmene løftet valgdeltakelsen i sametingsvalget</p>
<p>Halvparten av stemmene i sametingsvalget i 2017 ble gitt på forhånd. Valgdeltakelsen på 70,3 prosent kom med dette opp på nivået fra 2009.</p>
<p>Det er Statistisk Sentralbyrå som har laget statistikk om sametingsvalget. Se statistikker her.</p>
<p>11 757 benyttet stemmeretten ved sametingsvalget i år. I alt hadde 16 958 personer anledning til å stemme.</p>
<p>Mens tallet på stemmer avgitt på selve valgdagen har vært stabilt de siste valgene, gjør en jevn økning i forhåndsstemmene at trenden med stadig lavere valgdeltakelse ble brutt.</p>
<p xml:lang="nno">Deltakelsen i stortingsvalget var på landsbasis 78,2 prosent i både 2013 og 2017.</p>
<p type="title">Høyere valgdeltakelse lengst nord</p>
<p>Valgdeltakelsen i sametingsvalget var som tidligere størst i valgkretsene lengst nord og i Østre valgkrets var stemmegivningen helt oppe på nivå med landsgjennomsnittet for stortingsvalget. I de tre nordligste valgkretsene stemte hele 74,9 prosent, mens valgdeltakelsen for stortingsvalget var 72,6 prosent i Finnmark.</p>
<p type="title">Forhåndsstemmene viktigst i sør</p>
<p>Sør-Norge valgkrets hadde slik som tidligere lavest valgdeltakelse, men også der ser SSB en økning på 5,4 prosentpoeng fra 2013-valget.</p>
<p>3 av 4 stemmer i Sør-Norge valgkrets ble gitt på forhånd, mens denne delen var 38 prosent i både Østre og Ávjovárri valgkretser. Samlet sett kom annen hver stemme på forhånd i 2017, 7 prosentpoeng mer enn i forrige valg.</p>
<p type="title">Flere menn</p>
<p>Mens begge de forrige valgene ga 19 kvinner av totalt 39 representanter i Sametinget, ble bare 17 kvinner valgt inn i 2017.</p>
<p>Fra Vesthavet valgkrets er hele 4 av 5 representanter menn og bare 2 av Arbeiderpartiet sine 9 representanter er kvinner.</p>
<p type="title">Brakvalg for NSR</p>
<p>Norske Samers Riksforbund (NSR) fikk hele 16 representanter i 2017, 5 flere enn i 2013. Det er samme nivå som ved valget i 2005. Arbeiderpartiet som mistet posisjonen som største parti i forrige valg, var med sine 9 representanter langt fra å ta igjen hegemoniet i 2017. Valglista Árja mistet 3 av sine 4 representanter fra 2013.</p>
<p>De to store partiene (NSR og Arbeiderpartiet) fikk til sammen omtrent samme del av de samlede stemmene (45 prosent), men økte likevel fra 54 til 64 prosent av representantene.</p>
<p type="title">Store forskjeller i stemmer per mandat</p>
<p>I gjennomsnitt var det 301 stemmer bak hvert mandat, men dette varierte mye fra 187 stemmer per mandat i Sørsamisk valgkrets, til nesten det dobbelte i Østre valgkrets (354) og Ávjovárri valgkrets (350).</p>
<p>Dette henger sammen med størrelsen på valgkretsen og valgdeltakelsen, der en stor krets med god valgdeltakelse krever mange stemmer for å få en representant, sammenliknet med en liten krets med lavere valgdeltakelse.</p>
<p>Kilde: SSB</p>
</body></document>
