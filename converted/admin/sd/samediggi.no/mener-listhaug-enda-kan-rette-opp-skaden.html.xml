<document xml:lang="nob" id="no_id"><header><title/><genre code="admin"/><author><unknown/></author><wordcount>385</wordcount><conversion_status type="standard"/><availability><free/></availability><submitter name="Kevin Brubeck Unhammer" email="unhammer@fsfe.org"/><multilingual><language xml:lang="nob"/><language xml:lang="sme"/><language xml:lang="eng"/></multilingual><origFileName>http://www.sametinget.no/layout/set/print/Naeringer/Reindrift/Mener-Listhaug-enda-kan-rette-opp-skaden</origFileName><parallel_text xml:lang="sma" location="veanhta-listhaug-annje-maahta-skaaram-davvodh.html"/><parallel_text xml:lang="sme" location="oaivvilda-ahte-listhaug-ain-sahtta-njulget-boasttuvuoda.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p>Mener Listhaug enda kan rette opp skaden / Reindrift / Næringer / Forsiden - Sametinget</p>
<p type="title">Mener Listhaug enda kan rette opp skaden</p>
<p>27. november 2014</p>
<p>Sametingsråd Thomas Åhren opprettholder Sametingets kritikk mot prosessen med reintallsreduksjon. Han mener mange reindriftsutøvere i Finnmark nå blir uskyldig rammet av flere regjeringers kollektive straffepolitikk.</p>
<p><em type="bold">- Sametinget ser behovet for reduksjon av reintallet i Finnmark, men vi mener at prosessen har sporet av. I 2007 fikk man en ny reindriftslov, med de beste intensjoner om økt selvstyre. Distriktene og siidaene skulle selv være aktive deltagere i fastsettelsen av et øvre reintall, og var godt i gang med dette arbeidet sammen med reindriftsstyret. Departementet valgte heller å overkjøre reindrifta, og ødela prosessen, mener Åhren. </em></p>
<p>Åhren mener det er denne prosessen som førte til et kappløp der mange reineiere posisjonerte seg i forhold til hverandre. – Jeg mener det er viktig å påpeke at det var statens reindriftspolitikk som satte i gang kappløpet der mange har økt reintallene sine strategisk. Det kunne vært løst på en helt annen måte. Nå lider alle under kollektive straffetiltak som staten gjennomfører for å bøte på egne feilvurderinger, slår Åhren fast.</p>
<p>Han mener reindriftspolitikken er på villspor når det ikke finnes ordninger som stimulerer til frivillig reduksjon.</p>
<p><em type="bold">– Politikkens verktøykasse bør være større enn pisk og trusler. Nå vet vi ikke hvilke konsekvenser reduksjonen får for enkeltmennesker eller for reindrifta som helhet, slår Åhren fast. </em></p>
<p>- En vellykket ressursforvaltning avhenger av at aktørene selv er med i prosesser. Det viktigste nå er å etablere stabile løsninger som gir en varig løsning på reintallsproblematikken. Det er ikke for sent å se på hvordan man sammen med reindriftsnæringa kan finne tillitskapende metoder for reduksjon av reintallet, sier Åhren.</p>
<p>Som reaksjon på landbruksminister Sylvi Listhaugs forslag om at man i fremtiden skal offentliggjøre reintallene til alle siidaandeler, har Åhren en advarsel.</p>
<p><em type="bold">- Å offentliggjøre hver reineiers reintall er ikke noe man uten videre bare kan gjøre. Dette er et klart brudd på samisk rettsoppfatning, og det er et grep som ikke kan gjøres uten grundige vurderinger av konsekvenser. Jeg mener at det heller ikke trenger å være nødvendig, siden forvaltningen sitter på tallene uansett, og siden det på siidanivå er åpenhet om øvre reintall. Ved en slik vurdering vil vi fra Sametinget be om konsultasjoner med departementet, avslutter Åhren. </em></p>
</body></document>
