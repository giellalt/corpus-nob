<document xml:lang="nob" id="no_id"><header><title>Invitasjon til å foreslå kandidater til Sametingets ungdomspolitiske utvalg (SUPU) - Sametinget</title><genre code="admin"/><author><unknown/></author><year>2022</year><wordcount>491</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/invitasjon-til-a-foresla-kandidater-til-sametingets-ungdomspolitiske-utvalg-supu.19414.aspx</origFileName><parallel_text xml:lang="sme" location="bovdehus_evttohit_kandidahtaid_samedikki_nuoraidpolitihkalas_lavdegoddai_sanul_.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Invitasjon til å foreslå kandidater til Sametingets ungdomspolitiske utvalg (SUPU)</p>
<p><em type="italic">Sametinget inviterer til å komme med forslag til kandidater til medlem i SUPU, og ber om forslag innen 13. februar. </em></p>
<p type="title">Om SUPU</p>
<p>SUPU ble opprettet som permanent organ i 2003. SUPU består av fem faste medlemmer med varamedlemmer, og er oppnevnt av Sametingsrådet. Medlemmene kommer fra hele landet og er mellom 16 og 28 år. Oppnevningsperioden er 2 år. SUPU har fått fastsatt mandat og organisering av Sametingets plenum. Deres hovedoppgaver er å:</p>
<list><p type="listitem">bidra til å styrke samiske unges medbestemmelse og innflytelse på Sametingets politikk.</p>
<p type="listitem">planlegge og arrangere Sametingets ungdomskonferanser.</p>
<p type="listitem">arbeide for å motivere flere samiske ungdommer til politisk engasjement.</p>
<p type="listitem">arbeide for å få flere unge til å registrere seg i Sametingets valgmanntall, for å øke unges deltakelse ved valg til Sametinget, og for å få flere unge representert på Sametinget og i andre av tingets styrer og utvalg.</p>
</list><p>SUPU er gitt en fri rolle og kan arbeide med de saker de selv finner relevante. Utvalget og medlemmene kan fritt uttale seg til media og ta opp de saker de måtte ønske med andre instanser.</p>
<p>Utvalget skal fungere som et kontaktledd mellom samisk ungdom og Sametinget, men også som høringsinstans for Sametinget når det gjelder ungdomssaker. På den måten kan SUPU bistå Sametinget i utformingen av tingets ungdomsprofil og ungdomspolitikk.</p>
<p>Les mer om SUPU</p>
<p type="title">Sametinget inviterer bredt til å foreslå kandidater</p>
<p>Sametinget inviterer på denne bakgrunn til å komme med forslag til kandidater til medlem i SUPU. Det er ikke et krav at den som blir foreslått har tilknytning til den organisasjonen eller institusjonen som fremmer forslaget. Det kan foreslås inntil fem navn, gjerne i prioritert rekkefølge.</p>
<p>Forslagene må i tillegg til navn inneholde alder, adresse, telefonnummer og epost-adresse til kandidatene.</p>
<p type="title">SUPU har i forrige periode bestått av:</p>
<p><em type="italic">Leder: </em>Ole Henrik Bjørkmo Lifjell (Nordland). <em type="italic">Medlemmer: </em>Maja Fjellstrøm (Nord-Trøndelag), Stine Ericsson Anti (Øst-Finnmark), Grethe Julianne Skum (Vest-Finnmark) og Alfred Mikkel Kuoljok (Nordland). <em type="italic">Varamedlemmer: </em>Laara Sparrok (Nordland), Andine Knudtson (Sør-Norge), Kristine Ballari (Øst-Finnmark), Sajane Olsen (Troms) og Katja Elise Utsi (Nordland). </p>
<p type="title">Krav til kandidatene</p>
<p>Medlemmene i SUPU skal være mellom 16 og 28 når oppnevningen skjer. Sametingsrådet har i sin tiltredelseserklæring uttalt at det vil skje en styrking av SUPU som politisk talerør for samisk ungdom og bidra til å skape trygge møtesteder for ungdom og til at samiske barn og unge får informasjon og opplæring i Sametingets virke.</p>
<p>Sametingsrådet oppnevner leder, mens SUPU selv oppnevner nestleder. SUPUs medlemmer må regne med noe reisevirksomhet og deltakelse i fysiske og digitale møter og arrangement, samt noe arbeid utenom møtene i sin virksomhet. Vi oppfordrer derfor til at foreslåtte kandidater har tid og anledning til slik virksomhet.</p>
<p>Sammensetningen av SUPUs medlemmer skal reflektere en geografisk bredde, aldersmessig fordeling, og representere flere kjønn. Sametinget ber forslagene speile dette.</p>
<p><em type="italic">Sametinget ber om at forslag er mottatt innen 13. februar. </em></p>
<p>Forslagene kan sendes inn pr. brev eller e-post til følgende adresser: Sametinget, Ávjovárgeaidnu 50, 9730 Karasjok. E-post: samediggi@samediggi.no</p>
</body></document>
