<document xml:lang="nob" id="no_id"><header><title>PRM: Samisk litteratur til verdens største bokmesse</title><genre code="admin"/><author><unknown/></author><year>2019</year><wordcount>229</wordcount><conversion_status type="standard"/><availability><free/></availability><multilingual/><origFileName>https://www.sametinget.no/Nyhetsarkiv/PRM-Samisk-litteratur-til-verdens-stoerste-bokmesse</origFileName><parallel_text xml:lang="sme" location="prd-sami-girjjalasvuohta-mailmmi-stuoramus-girjemeassuide.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision: 154948 $; </version></header><body><p type="title">PRM: Samisk litteratur til verdens største bokmesse</p>
<p>Sametingsrådet gir 200.000 kroner i støtte til den samiske forlegger- og avisforeningen SÁLAS for deltakelse i anerkjente Frankfurter Buchmesse.</p>
<p>I 2019 er Norge tildelt rollen som gjesteland for bokmessen i Frankfurt, noe som betyr at Norge får presentere sin litteratur og kultur under bokmessen. SÁLAS har i samarbeid med NORLA, som organiserer Norges deltakelse i Frankfurt 2019, sikret at også samiske bøker og forfattere er representert.</p>
<p>I den forbindelse skal det oversettes et antall av samiske bøker til engelsk i såkalte prøveoversettelser for å synliggjøre samisk litteratur for et globalt publikum.</p>
<p>– Samisk litteratur er en del av den norske litteraturarven. Dette gir en unik anledning til å formidle og synliggjøre den samiske litteraturen og samfunnsdebatten for hele verden, sier sametingsråd Henrik Olsen.</p>
<p type="title">Ettertraktet bokmesse</p>
<p>Bokmessen i Frankfurt er å regne som den viktigste bokmessen i verden, som arrangeres i oktober hvert år. Bokmessen samler mer enn 300.000 besøkende fra over 100 land, 7000 forlag og 10.000 journalister.</p>
<p>Sametingsrådet støtter SÁLAS med 200.000 kroner for å kunne delta på bokmessen i Frankfurt.</p>
<p>– Det er viktig for samiske forlag å kunne delta med nødvendig tyngde på en så stor internasjonal litteraturarena. Dette gir en stor eksponeringsmulighet for samisk litteratur og det er jeg svært glad for, sier sametingsråden.</p>
<p>For intervju i saken, kontakt Henrik Olsen, telefon: +47 907 75 219 og/eller henrik.olsen@samediggi.no</p>
</body></document>