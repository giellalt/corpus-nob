<document xml:lang="nob" id="no_id"><header><title>Gir tilskudd til samling og koordinering av selvmordsforebygging - Sametinget</title><genre code="admin"/><author><unknown/></author><year>2024</year><wordcount>225</wordcount><conversion_status type="standard"/><availability><free/></availability><multilingual/><origFileName>https://sametinget.no/adasa/gir-tilskudd-til-samling-og-koordinering-av-selvmordsforebygging.33128.aspx?sprak=1</origFileName><parallel_text xml:lang="sme" location="doarjja_iessorbmen_eastadanbargui_-_cohkkemii_ja_koordineremii.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Gir tilskudd til samling og koordinering av selvmordsforebygging</p>
<p><em type="italic">Sametingsrådet har bevilget 350 000 kroner til Kirkens SOS, som har mål om å samle alle som driver med selvmordsforebygging i et felles nordisk-samisk nettverk for folkehelse i Sápmi </em></p>
<p>Kirkens SOS er med i flere samiske nettverk, og har kontakt med mange organisasjoner. Miljøene er små og fragmenterte, men det jobbes mot samme mål. Det å samles til et større nettverk der alle er kjent med hverandre vil gjøre at effekt og samarbeid blir bedre.</p>
<p>Kirkens SOS planlegger å holde en konferanse i oktober/november 2024 i Tromsø for å samle alle aktører fra offentlige, private og frivillige organisasjoner som arbeider med samisk folkehelse med fokus på psykisk uhelse og selvmord.</p>
<p>På sikt er planen å få samlet alle tjenestene på en felles plattform slik at den samiske befolkningen enkelt kan få oversikt over hvilke tilbud som finnes på samiske språk i hele Sápmi.</p>
<p>– Sametinget er opptatt av selvmordsforebygging i Sápmi og vi ser at det er nyttig med et samlet arbeid på feltet. Det er positivt at Kirkens SOS tar initiativ til å samle aktuelle aktører med fokus på selvmordsforebygging og psykisk uhelse. Det er også viktig med nordisk samisk samarbeid på feltet, noe Kirkens SOS legger opp til, sier sametingsråd Runar Myrnes Balto (NSR).</p>
<p>Tilskuddet er bevilget fra tilskuddsordningen tilskudd til helse, omsorgs- og barnevernsprosjekter.</p>
</body></document>
