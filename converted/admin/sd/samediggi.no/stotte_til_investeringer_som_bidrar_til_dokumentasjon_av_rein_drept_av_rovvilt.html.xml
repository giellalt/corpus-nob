<document xml:lang="nob" id="no_id"><header><title>Støtte til investeringer som bidrar til dokumentasjon av rein drept av rovvilt - Sametinget</title><genre code="admin"/><author><unknown/></author><year>2023</year><wordcount>334</wordcount><conversion_status type="standard"/><availability><free/></availability><multilingual/><origFileName>https://sametinget.no/saernieh/daarjoe-skaarvemidie-mah-viehkiehtieh-bovtsh-vihtiestidh-mah-juvrijste-bavvalgamme.27296.aspx?sprak=1</origFileName><parallel_text xml:lang="sma" location="daarjoe_skaarvemidie_mah_viehkiehtieh_bovtsh_vihtiestidh_mah_juvrijste_bavvalgamme.html"/><parallel_text xml:lang="sme" location="doarjja_investeremiidda_mat_veahkehit_duodastit_bohccuid_maid_boraspiret_leat_goddan.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Støtte til investeringer som bidrar til dokumentasjon av rein drept av rovvilt</p>
<p><em type="bold">Sametingsrådet har bevilget 67 000 kroner i tilskudd til Johan Samuelsen Buljo i Kautokeino kommune til tiltak for dokumentasjon av rein drept av rovvilt. </em>  </p>
<p xml:lang="sme">Berit Marie P. E. Eira    Árvu/Sametinget</p>
<p>Sametingsråd Berit Marie P. E. Eira (JSL) er fornøyd med at Sametinget gjennom å gi tilskudd kan støtte et tiltak som fører til at flere reinsdyr som er drept av rovvilt kan dokumenteres.</p>
<p>Ifølge Eira har beitenæringene i dag store problemer med tap av beitedyr til rovvilt. Dokumentasjon av tap er en av de største utfordringene i rovviltforvaltningen.</p>
<p>– Reinsdyr går spredt og er ute hele året. Når kadaveret er funnet er det oftest gått så lang tid at det er vanskelig å dokumentere at det faktisk er rovvilt som har drept reinen. Tiltaket som er støttet vil bidra til at flere reinsdyr kan dokumenters som rovdyrtap og er i samsvar med et av prioriteringene under Sametingets tilskudd til reindrift, som dette tilskuddet gis fra, sier Eira.</p>
<p>Målet med prosjektet er å øke inntjeningen ved å redusere de daglige utgiftene og ved å dokumentere flere rovviltdrepte rein. I tillegg til det vil det være et mål å bedre kunne formidle tradisjonell kunnskap til kommende generasjon. Tilskuddet skal brukes til innkjøp av utstyr.</p>
<p>Det er et mål å dokumentere flere av reinene som blir drept av rovvilt. For å lettere finne rein som er drept av rovvilt er riktig utstyr til stor hjelp. Ved å ha en mobil hytte vil man kunne være til stede ved flokken mye mer. I tillegg vil termisk kikkert, GPS-sendere og drone hjelpe til med å oppdage rein som er drept av rovvilt oftere og fortere.</p>
<p>Det å finne kadavre før de blir oppspist av åtseletere er viktig for å få Statens Naturoppsyn til å dokumentere at det er rovvilt som har drept disse. Erstatning for rein drept av fredet rovvilt er i hovedsak beregnet etter hvor mange rein man klarer å få dokumentert drept av fredet rovvilt.</p>
</body></document>
