<document xml:lang="nob" id="no_id"><header><title>Nasjonal handlingsplan for FNs tiår for urfolksspråk - Sametinget</title><genre code="admin"/><author><unknown/></author><year>2023</year><wordcount>332</wordcount><conversion_status type="standard"/><availability><free/></availability><multilingual/><origFileName>https://sametinget.no/adasa/nasjavnalasj-doajmmaplanav-on-alggoalmmukgielaj-lahkejahkaj.26156.aspx?sprak=1</origFileName><parallel_text xml:lang="sma" location="nasjonaale_dahkoesoejkesje_en:n_luhkiejaepie_aalkoealmetji_gielide.html"/><parallel_text xml:lang="sme" location="nationala_doaibmaplana_on_algoalbmotgielaid_logijagi_vaste.html"/><parallel_text xml:lang="smj" location="nasjavnalasj_doajmmaplanav_on_alggoalmmukgielaj_lahkejahkaj.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Nasjonal handlingsplan for FNs tiår for urfolksspråk</p>
<p><em type="italic">FNs generalforsamling har vedtatt at 2022–2032 er FNs tiår for urfolksspråk. Sametinget og Kommunal- og distriktsdepartementet har i samarbeid med flere aktører utarbeidet en handlingsplan for Norges arbeid med tiåret.        </em></p>
<p>Ifølge UNESCO finnes det i dag mellom 6000 og 7000 språk i verden. 96 prosent av språkene snakkes av bare tre prosent. Mange språk dør ut fordi de ikke blir praktisert, og den globale digitaliseringen har også en negativ effekt på verdens urfolksspråk.</p>
<p>Både Sametinget og Kommunal- og distriktsdepartementet deltar aktivt i arbeidet med tiåret.</p>
<p>– Vi ønsker å bruke dette tiåret som en anledning til å arbeide både nasjonalt og internasjonalt med urfolksspråk. Blant annet vil vi jobbe for muligheten til å bruke samisk på mobiltelefoner og på ulike digitale plattformer, sier Sigbjørn Gjelsvik (Sp).</p>
<p>Mikkel Eskil Mikkelsen    Árvu/Sametinget</p>
<p>​  – Samer har et bredt samarbeid på tvers av landegrensene og vi jobber daglig på mange ulike nivåer for å styrke samiske språk. Målet mitt er å få til et nasjonalt samisk språkløft med bevisste prioriteringer, og at våre valg har positive synergier også for andre urfolksspråk, sier sametingsråd Mikkel Eskil Mikkelsen (NSR).</p>
<p>Sametinget og departementet har i fellesskap opprettet et nasjonalt samarbeidsforum som skal koordinere arbeidet med tiåret i Norge. Her er blant annet den samiske ungdomsorganisasjonen Noereh, Samisk høgskole, Nord universitet og Universitetet i Tromsø – Norges arktiske universitet, Kunnskapsdepartementet, Samerådet og Språkrådet representert.        </p>
<p>Samarbeidsforumet har utarbeidet en nasjonal handlingsplan for tiåret. Den nasjonale handlingsplanen skal fungere som et rammeverk for arbeidet under språktiåret, med et mål om å bevare, synliggjøre og utvikle samiske språk i Norge.</p>
<p>Hovedmålene i handlingsplanen ligger fast for hele engasjementet i tiåret. Institusjonene og organisasjonene som er representert i det nasjonale samarbeidsforumet skal følge opp den nasjonale handlingsplanen og bidra til at målene i handlingsplanen blir oppfylt.</p>
<list><p type="listitem">Nasjonal handlingsplan for det internasjonale tiåret for urfolksspråk 2022–2032 (PDF)</p>
<p type="listitem">Eamiálbmotgielaid riikkaidgaskasaš logijagi 2022-2032 nationála doaibmaplána (PDF)</p>
<p type="listitem">Norway’s National Action Plan for the International Decade of Indigenous Languages 2022–2032 (PDF)</p>
</list></body></document>
