<document xml:lang="nob" id="no_id"><header><title>PRM: Reindriften må involveres sterkere i tilpasning av reintallet i Finnmark - Sámediggi Sametinget</title><genre code="admin"/><author><unknown/></author><publChannel><publication><publisher>Sámediggi/Sametinget</publisher></publication></publChannel><wordcount>292</wordcount><conversion_status type="standard"/><availability><free/></availability><submitter name="" email="divvun@samediggi.no"/><origFileName>http://samediggi.no/Artikkel.aspx?aid=1495&amp;sprak=Norsk&amp;Print=1</origFileName><parallel_text xml:lang="sme" location="samediggi-article-1495.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p>PRM: Reindriften må involveres sterkere i tilpasning av reintallet i Finnmark - Sámediggi Sametinget</p>
<p type="title">PRM: Reindriften må involveres sterkere i tilpasning av reintallet i Finnmark</p>
<p>Sametingspresident Aili Keskitalo understreker at Norge er folkerettslig bundet til et forpliktende samarbeid med Sametinget, og reindriftsnæringen spesielt, i saken om redusert reintall i Finnmark.</p>
<p>Sametingsrådet forutsetter nå at manglende resultater fra arbeidet med å tilpasse antall rein til beitegrunnlaget i Finnmark, samt den nye forskningen, vil medføre at Regjeringen i 2007 presenterer en reindriftslov som formelt gir næringen tilstrekkelig innflytelse på forhold som gjelder reindriften.</p>
<p>- Det er blant annet behovet for reindriftens innflytelse som gjør at Sametinget har krevd  at den nye reindriftsloven skal gjelde med de begrensninger som følger av ILO- konvensjonene nr. 169 om urfolk og stammefolk i selvstendige stater. Jeg mener at mange av dagens utfordringer i reindrifta kan løses dersom Regjeringen følger opp Sametingets vedtak i reindriftslovsaken, sier sametingspresident Aili Keskitalo.</p>
<p>Det foreligger en fersk rapport som har vurdert prosessen rundt reintallstilpasning i Vest-Finnmark. Rapporten konkluderer med at Reindriftsstyrets vedtak i 2002 om å oppnå et høyest reintall på 64.300 rein i Vest-Finnmark innen 1. april 2005, ikke har lykkes. Blant annet skyldes dette at reindriftas tradisjonelle kunnskaper i for liten grad har fått muligheten til å bidra til å danne grunnlaget for vedtaket.</p>
<p>- Sametinget har flere ganger påpekt nødvendigheten av at interne forhold innen reindriften også løses av reindriftens organer, og ikke som ensidige beslutninger av norske myndigheter. Det er viktig for legitimiteten i beslutningene, og for resultatet. Vi konstaterer at verken prosess eller resultat er tilfredsstillende. Myndighetene har ikke maktet å etablere en felles forståelse av verken problem eller løsninger med reindriftsutøverne, sier Keskitalo</p>
<p>Aili Keskitalo</p>
<p>Sametingspresident</p>
<p>Aili Keskitalo</p>
<p>Telefon</p>
<p>Mobil</p>
<p>78 47 40 00</p>
<p>971 29 305</p>
</body></document>
