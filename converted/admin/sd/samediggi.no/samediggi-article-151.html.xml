<document xml:lang="nob" id="no_id"><header><title>Retningslinjer for samiske barnehager  - Sámediggi Sametinget</title><genre code="admin"/><author><unknown/></author><publChannel><publication><publisher>Sámediggi/Sametinget</publisher></publication></publChannel><wordcount>1226</wordcount><conversion_status type="standard"/><availability><free/></availability><submitter name="" email="divvun@samediggi.no"/><origFileName>http://samediggi.no/Artikkel.aspx?aid=151&amp;sprak=Norsk&amp;Print=1</origFileName><parallel_text xml:lang="sme" location="samediggi-article-151.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p>Retningslinjer for samiske barnehager - Sámediggi Sametinget</p>
<p type="title">Retningslinjer for samiske barnehager</p>
<p>Retningslinjene gjelder fra 1. januar 2004 og erstatter retningslinjene fra 1. januar 2002. Retningslinjene er delt inn i to deler: Del I omfatter de nye <span type="quote">”skal-kravene”</span> i Bestemmelser i statlig økonomistyring. Del II omfatter andre forhold.</p>
<p>DEL I</p>
<p>1  Mål for bruk av midlene</p>
<p>Målet med tilskuddet er å bidra til at samiske barnehager sikrer et tilbud til samiske barn slik at de utvikler sitt samiske språk og kultur, og sin identitet.</p>
<p>2  Kriterier for måloppnåelse</p>
<p>Sametinget vil undersøke om tilskuddsmottakere har gjennomført de tiltak de har fått tilskuddsmidler til. Sametinget vil opplyse om rapporteringskrav i tilskuddsbrevet.</p>
<p>3  Tildelingskriterier</p>
<p>Sametinget fastsetter mål, strategi og tiltak i sitt årlige budsjett. Budsjettvedtaket gir overordnede prioriteringer for støtteordningen. Mangfold, likestilling og et helhetlig perspektiv skal være viktige grunnprinsipper for Sametinget.</p>
<p>For å få ordinært tilskudd gjelder disse tildelingskriterier:</p>
<p>• Barnehagen (enkelte avdelinger eller barnegrupper) skal bygge på samisk språk og kultur (jf vedtektene).</p>
<p>• Barnehagens årsplan skal gjennom mål, tiltak og vurdering vise hvilke prosjekter som skal styrke samisk språk og kultur.</p>
<p>• Det skal være minst en samisktalende ansatt i barnehagen.</p>
<p>• Det kan, etter søknad,  gis mulighet for dispensasjon fra språkkravet, jf lov om barnehager og dispensasjon fra utdanningskravet.</p>
<p>• Det må være minst 5 barn under 3 år eller 10 barn over 3 år i en barnehage/barnegruppe</p>
<p>• Etter søknad gis det mulighet til å opprettholde tilskudd til barnehager som tidligere har mottatt tilskudd og som midlertidig kommer under grensen for antall barn. Sametingets kan, etter søknad, gi dispensasjon for ett år av gangen.</p>
<p>• Det må være samlokalisering av samiske barn</p>
<p>• For familiebarnehager som har vedtektsfestet at ordningen eller enkelthjemmet bygger på samisk språk og kultur skal assistenten være samisktalende og barna skal ha samisk bakgrunn.</p>
<p>Grunnsats for ordinært tilskudd til hver avdeling er inntil kr 60 000. Grunnsats for familiebarnehagen er inntil kr 40 000 når familiebarnehagen har ansvar for minst 2 hjem. Ambulerende barnehager kan få tilskudd inntil kr 15 000.</p>
<p>I tillegg tildeles det inntil kr 22 500 pr. samisktalende barnehageansatte i hel stilling, begrenset oppad til to pr. avdeling. For deltidsstilling tildeles tilskudd etter stillingens størrelse.</p>
<p>Dette tilskuddet skal ikke brukes til ordinær drift. I barnehagens årsplan skal det derfor klart gå frem at tilskuddet skal brukes til de ekstrautgifter som påløper for å gi et samisk tilbud i barnehagen, som økt bemanning, kompetanseheving, opplæring, innkjøp av utstyr og leker, språktreningsopplegg, kulturformidling, turer mv.</p>
<p>Sametinget kan i tillegg gi støtte til prosjekter og utviklingsarbeid til språkopplæring av enkeltbarn. Prioriterte satsingsområder og vilkår fremkommer i Sametingsplanen og Sametingets strategisk plan for barnehager.</p>
<p>Sametingets tilskuddsstyre kan fastsette ytterligere kriterier for støtte. Kriteriene skal være i samsvar med målet for bruken av midlene.</p>
<p>Tildeling av støtte skjer på basis av søknader, jf. del II hva søknaden skal inneholde. Sametingsrådet kan endre satsene ved endringer i bevilgningens størrelse til samiske barnehager.</p>
<p>4  Oppfølging og kontroll</p>
<p>Tilskuddsmottakere skal sende inn rapport til Sametinget. Rapporten skal vise hvordan siste års tildelte midler er brukt og hvilke resultater som ble oppnådd,  eventuelt en avviksrapport i forhold til planen med forklaringer til hvorfor planen ikke ble gjennomført, en oppstilling av hvordan midlene er brukt (regnskapsoppstilling) og om prosjektet har vært vellykket eller ikke slik at man kan fange opp gode og dårlige erfaringer fra prosjektet som andre kan ha nytte av. Rapporten skal signeres av to personer.</p>
<p>Sametingets kontroll av rapportene baseres på risiko og vesentlighetsvurderinger.</p>
<p>5  Evaluering</p>
<p>Den viktigste resultatkontrollen med tilskuddsmidlene gjøres i evalueringene. Tilskuddsordninger skal evalueres med jevne mellomrom og skal tilpasses hver enkel tilskuddsordning. Departementet og tilskuddsforvalter skal sørge for at det gjennomføres evalueringer for å få informasjon om tilskuddsordningene er effektive i forhold til ressursbruk, organisering og fastsatte mål, jf Bestemmelser om statlig økonomistyring kap. 6.5.</p>
<p>Likestillingsloven, § 1a. Plikt til å arbeide for likestilling, forplikter offentlige myndigheter til å arbeide aktivt, målrettet og planmessig for likestilling mellom kjønnene på alle samfunnsområder.  Evalueringen skal gi svar på om eller i hvilken grad det eksisterer forskjellsbehandling og eventuelle skjevheter mellom menn og kvinner.</p>
<p>DEL II</p>
<p>6  Kunngjøringer</p>
<p>Kunngjøring av ordningen må foretas slik at den aktuelle målgruppen nås (media, Sametingets hjemmeside). Kunngjøringen skal minimum beskrive formålet med støtteordningen, de årlige prioriteringene, tildelingskriterier, hvilke opplysninger søkeren må gi i søknaden og søknadsfrist.</p>
<p>7  Krav til søknadens innhold og form</p>
<p>Støtte fra tilskuddsordningen tildeles på grunnlag av søknad. Søknaden skal inneholde:</p>
<p>• Søkers navn og adresse, kontaktperson, telefon- og faksnummer, organisasjonsnummer (eventuelt personnummer).</p>
<p>•- Kopi av siste årsmelding.</p>
<p>• Rapport over bruken av siste års tildelte midler og hvilke resultater som ble oppnådd.</p>
<p>• Årsplan for barnehagen som viser hvilke konkrete tiltak som skal gjennomføres for å styrke samisk språk og kultur. Årsplanen skal vise hvilken kompetanse barnehagen har med hensyn til samisk kultur og språk. Det skal klart gå frem av søknadene at omsøkt støtte ikke skal benyttes til rene driftsoppgaver.</p>
<p>• Barnehagens langsiktige plan (3-5 år) som inneholder tiltak for styrking av samisk språk og kultur, jf rammeplan for barnehager.</p>
<p>• Barnehagens vedtekter viser at barnehagedriften bygger på samisk språk og kultur. Barnehager som har sendt inn vedtekter før, behøver ikke å sende inn vedtekter med mindre det skjer en endring i vedtektene.</p>
<p>• Dokumentasjon fra kommunen på at det er ansatt samisktalende personell i barnehagen, eventuell utlysningstekst og søknad om dispensasjon fra språkkravet.</p>
<p>• Dokumentasjon fra kommunen på at det er minst 5/10 barn i barnehagen/barnegruppen, eventuelt en søknad om dispensasjon fra kravet til antall barn i barnehagen/barnegruppen.</p>
<p>Det må søkes innenfor kunngjorte søknadsfrister.</p>
<p>8  Søknadsbehandling og klagebehandling</p>
<p>Søknad om ordinært tilskudd sendes via kommunen. Kommunen, som tilsynsmyndighet, må bekrefte at den aktuelle barnehagen/avdeling har vedtektsfestet at den bygger på samisk språk og kultur. Dersom kommuner ikke finner at vilkår for å få det særskilte tilskuddet er til stede, må kommunen ta kontakt med barnehageeierne for nærmere oppklaring.</p>
<p>Søknader til prosjekter og utviklingsarbeid sendes direkte til Sametinget.</p>
<p>Tildeling av støtte skal skje på basis av søknader. Sametingets tilskuddsstyre kan delegere behandling av søknader til Sametingets administrasjon. Avgjørelser om tildeling skal være skriftlig dokumentert. Innvilget søknad skal bekreftes med tilskuddsbrev som sendes hver enkelt mottaker. Tilskuddsbrevet skal inneholde de kravene som går frem av Bestemmelser om statlig økonomistyring, pkt 6.3.3.</p>
<p>For klagebehandling gjelder forvaltningsloven av 10. februar 1967. Enkeltvedtak kan påklages til tilskuddstyret eller den tilskuddstyret har gitt fullmakt. Dersom tilskuddsstyret ikke omgjør opprinnelig enkeltvedtak, går saken til endelig klagebehandling i Sametingsrådet.</p>
<p>9  Utbetaling og tilbakebetaling</p>
<p>Tilskuddsbeløpet utbetales når har Sametinget har mottatt alle vedlegg. Siste delutbetaling vil bli foretatt når prosjektet er gjennomført og når prosjektrapport og særskilt regnskap er sendt Sametinget.</p>
<p>Tilbakebetaling til Sametinget kan kreves dersom mottaker ikke rapporterer slik forutsatt i tilskuddsbrevet, oppgir uriktige opplysninger, tilskuddet ikke er benyttet i henhold til intensjonen med tildelingen, eller ved for mye utbetalt tilskudd. Dersom mottaker ikke betaler tilbake tilskuddet, vil Sametinget vurdere rettslig skritt for å få tilbakebetalt sitt tilgodehavende.</p>
<p>10  Overordnet kontroll</p>
<p>Sametinget skal etablere et forsvarlig og hensiktsmessig system for tilskuddsforvaltningen som sikrer korrekt saksbehandling fra søknader kommer inn og til endelig sluttutbetaling. Basert på risiko- og vesentlighetsbetraktninger skal Sametinget kontrollere at tilskuddsforvaltningen fungerer kvalitativt som det skal.</p>
<p>Departementets ansvar er å påse at Sametinget har et system for tilskuddsforvaltningen som er i samsvar med økonomiregelverket og at retningslinjene følges.</p>
<p>I samsvar med Bevilgningsreglementets § 17 kan Sametinget, departementet og Riksrevisjonen iverksette kontroll med at midlene nyttes etter forutsetningene.</p>
</body></document>
