<document xml:lang="nob" id="no_id"><header><title>Innlegg på Sápmi Business Conference 2022 - Sametinget</title><genre code="admin"/><author><unknown/></author><year>2022</year><wordcount>1050</wordcount><conversion_status type="standard"/><availability><free/></availability><multilingual/><origFileName>https://sametinget.no/politihke/haalomh-jih-lahtesh/innlegg-pa-sapmi-business-conference-2022.20047.aspx?sprak=1</origFileName><parallel_text xml:lang="sme" location="sahkavuorru_konferanssas_sapmi_business_conference_2022.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Innlegg på Sápmi Business Conference 2022</p>
<p><em type="italic">Sametingspresident og president i Samisk Parlamentarisk Råd Silje Karine Muotka åpnet Sápmi Business Conference 2022 i Kautokeino 23. mars med dette innlegget: </em></p>
<p>Hvem skal sikre fremtiden for Sápmi om vi ikke gjør det selv? Jeg er stolt over på vegne av Samisk Parlamentarisk råd å kunne åpne Sami Business Arena her i Kautokeino.</p>
<p>Bak enhver ide og enhver hendelse er det en drøm og en visjon som ligger til grunn. Bak denne drømmen om å skape en næringskonferanse i Sápmi er det også en drøm om å selv kunne definere fremtiden for oss selv. Denne drømmen deler jeg fullt ut.</p>
<p>Og denne salen er full av slike drømmer, tanker og handlinger om å skape verdier, arbeidsplasser og om å gjøre det på det samiske samfunnets egne premisser. I denne salen flyter det med pågangsmot, ideer og innsatsvilje.</p>
<p>Jeg har ikke tall på de næringskonferansene jeg har deltatt på gjennom årene. Felles for disse er at jeg ofte har følt meg som en gjest som har et budskap som ikke faller flertallet på konferansen helt lett for brystet. Det er fordi en del av disse konferansene legger opp til næringsaktiviteter som direkte eller indirekte vil ha betydelige og svært negative konsekvenser for deler av det næringslivet som har dannet grunnlaget for bosetningen i nord og som er kulturbærende næringer. Mitt budskap blir derfor ofte en påminning om nettopp dette.</p>
<p>Denne konferansen er annerledes av den grunn at denne arenaen handler om det næringslivet og den skaperkraften det samiske samfunnet selv har. Jeg er derfor lykkelig over å kunne være her og lykkelig over at vi kan feire vår egen skaperkraft sammen.</p>
<p>Dere er skaperne, grunderne, de dristige og sliterne. Kraften i det dere gjør er betydningsfull. For våre lokalsamfunn, der dere tilbyr varer og tjenester til et lite marked. Uten dere, ville det vært vanskeligere, ja jeg tør si helt umulig å opprettholde lokalsamfunnene våre.</p>
<p>Vi skaper våre bedrifter og næringer i dialog med markedene og i konkurranse med andre og hverandre. Konkurranse kan oppleves som vanskelig, men det er også der vi får mulighet til å gjøre det enda bedre, yte det lille ekstra og sikre oss fortrinn. Men konkurranse er ikke alt. I et moderne næringsliv er samarbeidsevne nesten like avgjørende og om ikke mer avgjørende. Sammen kan dere levere til større oppdrag. Å få til dette krever kontaktnett, kunnskap om mulighetene og strategisk samarbeid der dette er nødvendig.</p>
<p>Det er nødvendig for oss alle å bli sett. Som menneske, som aktør og med det vi leverer. Å se kundene og å se deres behov er grunnleggende. La meg fortelle om en opplevelse jeg hadde nettopp her i Kautokeino i valgkampen. Vi skulle på en scootertur, og da var det en i mitt følge som trengte nye sko. Vi dro rundt på ulike butikker, og akkurat i det stengetiden var der kom vi frem til Yamaha Senteret AS. Selv om eieren hadde låst allerede, så åpnet han opp butikken for oss. Etter litt prøving frem og tilbake ble det en god handel. Det var en veldig fin kundeopplevelse, og en kundebehandling som vi må verdsette. Det gjorde meg stolt og glad. Og slik driver mange av dere deres virksomhet. I konkurranse med nettbutikker og større aktører på større steder. Det er den evnen til å se kunden og ta vare på kunden som er avgjørende.</p>
<p>Mange virksomheter har funnet sin plass og sitt marked. Om man skal utvide markedet må man gjøre grep for å få til denne markedsutvidelsen. Mange virksomheter har i dag informasjon og innholdsinvolvering via sosiale medier. Slik skaper de en enda sterkere tilknytning til eget marked. De aller beste er i kontinuerlig dialog med egne kunder.</p>
<p>Sápmi trenger digital kompetanse. Digitaliseringen har for lengst nådd både hverdagen vår og næringslivet vårt. Digital kompetanse er en ressurs for det samiske arbeidslivet, og noe som er sentralt for utvikling og innovasjon både i privat og offentlig sektor. Gaming og spillerfaring gir ferdigheter innen kommunikasjon, samarbeid, problemløsning, strategisk tenkning, systematisering og språk. For å nevne noe. Dette er kompetanse som vi har behov for. Jeg mener at vi i større grad må verdsette kompetansen som opparbeides gjennom spillerfaring. Jeg er imponert over satsingen på gaming og digital kompetanse på Samisk videregående skole og reindriftsskole her i Kautokeino. Sámi gamers har utmerket seg og har mottatt velfortjente midler fra Gjensidigestiftelsen. Vi har også lagt merke et eget initiativ fra Janne Guttorm Mienna for spillinteresserte jenter her i Kautokeino. Vel vitende om at ikke alle spillinteresserte ser for seg en digital yrkesvei, gjør disse eksemplene meg likevel optimistisk for Sápmis digitale fremtid.</p>
<p>Ikke alltid er størst best. Også mindre bedrifter skaper verdier og arbeidsplasser. Mange bedrifter vil heller levere godt enn stort. Det skal vi ta med oss som like viktig som det at vi har noen som vil skape større bedrifter. Vi politikerne skal jobbe med rammebetingelser, politiske målsetninger og legge til rette for bedriftsetableringene. Politikken handler om å legge et fundament for å kunne få til den vanskelige etableringsfasen.</p>
<p>Det tar fem år å etablere egen bedrift, og mange lykkes ikke ved første forsøk selv om man satser absolutt alt man eier og har av krefter og økonomi på visjonen sin. Det er derfor det er så viktig at vi, samfunnet rundt, ser den store innsatsen som en grunder står for. Å handle lokalt er mer enn et slagord. Sånn sikrer vi at vi har et lokalt næringsliv. Jeg vet at institusjoner slik som Sametingene er store kunder. Det er et ansvar vi må være bevisste på. Vi skal forsøke å finne muligheter for å kunne bruke lokalt næringsliv overalt der det er mulig. Noen sentrale føringer er det viktig for oss å kunne få unntak fra, for det gir veldig stor effekt.</p>
<p>På denne møteplassen som Ovddos har skapt her, skal vi feire skaperkraften. Vi skal la oss utfordre, vi skal la oss inspirere og vi skal selv sette betingelsene for vår egen fremtid og muligheter.</p>
<p>Som leder av Samisk Parlamentarisk Råd kan jeg også trygt si at alle tre sametingspresidentene er opptatt av dette, og at vi er grenseløst stolte av dere som skaper lokalsamfunnet! Med disse ord ønsker jeg at denne arenaen blir et viktig treffpunkt for dere og et sted der dere finner nye krefter, håp og tro.</p>
</body></document>
