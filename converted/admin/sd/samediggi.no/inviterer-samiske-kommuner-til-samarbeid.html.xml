<document xml:lang="nob" id="no_id"><header><title>Inviterer samiske kommuner til samarbeid</title><genre code="admin"/><author><unknown/></author><year>2017</year><wordcount>355</wordcount><conversion_status type="standard"/><availability><free/></availability><origFileName>https://www.sametinget.no/Om-Sametinget/Arkiv-perioden-2016-2017/Pressemeldinger/Inviterer-samiske-kommuner-til-samarbeid</origFileName><parallel_text xml:lang="sma" location="jis-doesth-gihtjedh-almetjh-duestieh-vaestiedidh.html"/><parallel_text xml:lang="sme" location="bovde-sami-suohkaniid-ovttasbargat.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision: 154948 $; </version></header><body><p type="title">Inviterer samiske kommuner til samarbeid</p>
<p>Som en oppfølging av rapporten om vold i nære relasjoner i samiske samfunn inviterer Sametinget samiske kommuner til samarbeid for å forbedre tilbudet til de som opplever vold i nære relasjoner.</p>
<p>Studien om vold i nære relasjoner i samiske samfunn ble gjennomført av Nasjonalt kunnskapssenter om vold og traumatisk stress (NKVTS) og rapporten ble lansert på Sametinget 8. mars 2017 i Karasjok.</p>
<p>Rapporten « <em type="italic">Om du tør å spørre, tør folk å svare» </em>er basert på samtaler med fagfolk og hjelpeapparatet i samiske områder, og belyser hvordan samiske voldsutsatte blir møtt av hjelpeapparatet. Rapporten undersøker også om det er forhold i og utenfor det samiske samfunn som påvirker forekomsten av vold. </p>
<p type="title">Må ta resultatene på alvor</p>
<p>I rapporten kommer det frem at mange har lav tillit til politiet og hjelpeapparatet, fordi hjelpeapparatet blant annet mangler språk og kulturkompetanse, forteller sametingsråd Mariann Wollmann Magga.</p>
<p><em type="italic">– Vi må ta resultatene på alvor og myndighetene må sette i gang tiltak i samarbeid med det samiske samfunnet, kommunene og Sametinget. Rapporten er et viktig redskap i dette arbeidet, sier Magga. </em></p>
<p>Sametingsråd Mariann Wollmann Magga sier at formålet med møtene er å gjøre rapporten kjent for kommunene, og få en plan for oppfølging på hvordan kommunene kan gjøre endringer for å gi et bedre tilbud til de som opplever vold i nære relasjoner.</p>
<p>– Videre er det ønskelig å få frem hva kommunen forventer av Sametinget i det videre oppfølgingsarbeidet, sier Magga.</p>
<p type="title">Oppfølgingsmøter</p>
<p>Sametingspresident Vibeke Larsen og rådsmedlem Mariann Wollmann Magga har møte med barne- og likestillingsminister Solveig Horne og statssekretær i Justis- og beredskapsdepartementet torsdag 15. juni om oppfølgingen av rapporten.</p>
<p>Det første møtet om rapporten ble avholdt 7. juni 2017 med Tromsø kommune. Videre skal det avholdes et møte med Snåsa kommune 12. juni. Det er i tillegg anmodet om et møte med Tysfjord kommune, men dette er foreløpig uavklart.</p>
<p><em type="italic">Her kan du lese mer: </em></p>
<p>Artikkel: Om du tør å spørre, tør folk å svare Kronikk: Ikke vær taus Last ned og les rapporten <span type="quote">"Om du tør å spørre, tør folk å svare"</span></p>
<p><em type="italic">For kommentarer: </em></p>
<p>Sametingsråd Mariann Wollmann Magga, mob. 977 02 350</p>
</body></document>