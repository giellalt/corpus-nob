<document xml:lang="nob" id="no_id"><header><title>Bevilgninger til kulturtiltak - Sametinget</title><genre code="admin"/><author><unknown/></author><year>2023</year><wordcount>383</wordcount><conversion_status type="standard"/><availability><free/></availability><multilingual/><origFileName>https://sametinget.no/saernieh/bevilgninger-til-kulturtiltak.26729.aspx?sprak=1</origFileName><parallel_text xml:lang="sme" location="juolludeamit_kulturdoaimmaide.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Bevilgninger til kulturtiltak</p>
<p><em type="bold">Sametingsrådet har bevilget tilskudd på til sammen 950 500 kroner til ulike formål over Sametingets tilskuddsordning Kulturtiltak. </em>   </p>
<p>Sámiráđđi/Saami Council har fått 190 000 kroner til å arrangere det årlige bransjetreffet KulturSápmi for samiske kulturarbeidere og kreativ næring, som arrangeres for fjerde gang.</p>
<p xml:lang="smj">Maja Kristine Jåma    Árvu/Sametinget</p>
<p>– KulturSápmi er den eneste faglige og grenseoverskridende møteplassen for samiske kulturarbeidere og kreativ næring, og er derfor en viktig og nødvendig arena, sier sametingsråd Maja Kristine Jåma (NSR).</p>
<p>Trall AS i Oslo har fått tilskudd på 150 000 kroner for å utvikle sangbok-appen Trall til samisk. Målet er å utvikle Trall til en fullverdig samisk app og også inkludere skoltesamisk i tillegg til nord-, lule-, sørsamisk.</p>
<p>– Det er veldig positivt at samiske sanger tilgjengeliggjøres, spesielt for skoler og barnehager, sier Jåma.</p>
<p>Tromsø Barnefestival AS har fått 100 000 kroner i tilskudd til barnefestivalen Riedja Festivála 2023, som ble arrangert i Tromsø 24. og 25. juni. Festivalen har fokus på mangfold, kjønnsbalanse og et variert kulturuttrykk med musikk, scenekunst, film og fortellerkunst, og profilen er utarbeidet både på samisk og norsk.</p>
<p>Stiftelsen Oslo World Music festival har fått 100 000 kroner til en samisk festforestilling og fagprogram under festivalen, som arrangeres i perioden 30. oktober til 5. november. Festivalen markerer sitt 30. år og de ønsker å skape interesse, begeistring og økt kunnskap rundt samisk musikk, men også belyse det politiske øyeblikket her og nå.</p>
<p>Den digitale kunstformidlingsplattformen DAIDDA, med base i Oslo, har fått tilskudd på 100 000 kroner til formidling av samisk kunst og kunstnere på digital plattform. DAIDDA AS er drevet av to søstre som har sine røtter i en samisk kunstner-slekt. Målet er at DAIDDA AS skal bli Norges ledende aktør innen digital kunstformidling og bildeproduksjon.</p>
<p>YOIK.UR AS har fått tilskudd på 96 500 kroner til den samiske joikeren Iŋgor Ántte Áilu Gaup/Áilloš sin reise til Sveits i sommer. I samarbeid med sveitsiske Elisabeth Berg vil han promotere samisk kultur internasjonalt og undersøke muligheter for samiske artister i fremtiden.</p>
<p>– Det er gledelig å se at vår tilskuddsordning treffer og bidrar til mange spennende og nyskapende kunstproduksjoner og kulturopplevelser rundt om i Saepmie, men også internasjonalt, sier Jåma.</p>
<p>Den resterende summen på 214 000 kroner gis til ulike småprosjekter.</p>
<p><em type="bold">Oversikt over kulturtiltak som har fått tilskudd i denne omgang: </em>   </p>
</body></document>
