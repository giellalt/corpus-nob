<document xml:lang="nob" id="no_id"><header><title>Lansering av forslag til etiske retningslinjer for samisk helseforskning</title><genre code="admin"/><author><unknown/></author><year>2017</year><wordcount>279</wordcount><conversion_status type="standard"/><availability><free/></availability><multilingual/><origFileName>https://www.sametinget.no/Nyhetsarkiv/Lansering-av-forslag-til-etiske-retningslinjer-for-samisk-helseforskning</origFileName><parallel_text xml:lang="sme" location="evttohus-etihkalas-njuolggadusaid-birra-sami-dearvvasvuoda-dutkamii-almmuhuvvo.html"/><parallel_text xml:lang="smj" location="almodibme-oajvvadusas-etalasj-njuolgadusajda-same-varresvuohtaaatsaadimijda.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Lansering av forslag til etiske retningslinjer for samisk helseforskning</p>
<p><em type="italic">Rapporten <span type="quote">«Forslag til etiske retningslinjer for samisk helseforskning og forskning på humanbiologisk materiale»</span> lanseres mandag 4. desember på Sametinget. </em><em type="italic">– Retningslinjene skal sikre at forskning tar hensyn til og respekterer samisk kultur og de samiske samfunnene i forskningsprosessen, sier sametingspresident Aili Keskitalo. </em></p>
<p>Utvalget som er nedsatt av Sametinget er ledet av Prof. Siv Kvernmo, UIT. Utvalget har bestått av representanter fra samisk helsefaglig forskningsmiljø og juridisk ekspertise. Mandatet til arbeidsgruppen er å utarbeide forslag til retningslinjer for samisk helseforskning. Forslaget skal omhandle samisk helseforskning generelt og forskningsprosjekter der biologisk materiale inngår.</p>
<p>Utvalget skal vurdere om det er mulig å lage en oversikt over hvilket samisk humant biologisk materiale som i dag er lagret. Videre identifiseres og problematiseres ulike utfordringer ved lagring og råderett over dette materialet. Oversikten må inneholde drøftinger av hvilke etiske problemstillinger som må omfattes i retningslinjene.</p>
<p>Gruppa må også drøfte hvilken juridisk status slike retningslinjer bør ha. Videre behandling i regjering, de andre sametingene og internasjonale urfolksforum må også omtales.</p>
<p>Sametingspresident Aili Keskitalo sier at formålet med etiske retningslinjer for samisk helseforskning og menneskelig biologisk materiale er å veilede enkeltforskere, forskningsinstitusjoner, de samiske samfunnene og enkeltmennesker om hvilke forskningsetiske prinsipper som bør ligge til grunn for samisk helseforskning.</p>
<p><em type="italic">– Det er viktig at samiske behov og rettigheter ivaretas i helseforskningen, både når det gjelder eierskap til vår menneskelig materiale og hvordan denne forskningen gjennomføres, sier Keskitalo. </em></p>
<p><em type="italic">For mer informasjon: </em>Sametingspresident Aili Keskitalo, 971 29 305, utvalgsleder prof. Siv Kvernmo, 922 34 511. Kvernmo vil delta på lanseringen og svare på spørsmål om forslaget til retningslinjene. </p>
<p><em type="italic">Lanseringen er på sametingsbygget mandag 4. desember kl. 14.00 på møterom 214. </em></p>
</body></document>
