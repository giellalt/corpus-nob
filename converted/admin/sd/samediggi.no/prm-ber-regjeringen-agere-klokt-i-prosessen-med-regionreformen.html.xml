<document xml:lang="nob" id="no_id">
  <header>
    <title>PRM: Ber Regjeringen agere klokt i prosessen med regionreformen</title>
    <genre code="admin"/>
    <author>
      <unknown/>
    </author>
    <year>2018</year>
    <wordcount>355</wordcount>
    <conversion_status type="standard"/>
    <availability>
      <free/>
    </availability>
    <multilingual/>
    <origFileName>https://www.sametinget.no/Nyhetsarkiv/PRM-Ber-Regjeringen-agere-klokt-i-prosessen-med-regionreformen</origFileName>
    <parallel_text xml:lang="sme" location="prd-bivda-raddehusa-jierpmalaccat-bargat-regionodastusproseassain.html"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision: 154948 $; </version>
  </header>
  <body>
    <p type="title" xml:lang="nno">PRM: Ber Regjeringen agere klokt i prosessen med regionreformen</p>
    <p>Sametingspresident Aili Keskitalo har tatt kontakt med kommunal- og moderniseringsminister Monica Mæland med en forventning om gode løsninger i saken om sammenslåing av Finnmark og Troms fylkeskommuner.</p>
    <p>– Jeg forventer at ministeren legger opp til gode og balanserte løsninger, og har minnet ministeren på at Sametinget har bedt om å bli konsultert i saken, sier Keskitalo.</p>
    <p>Manglende utredninger av sammenslåingen av Troms og Finnmark fylkeskommuner har både ført til at fylkene henger etter i prosessen og til at Sametinget ikke har kunnet gi innspill om konsekvenser av selve sammenslåingen for samiske interesser.</p>
    <p>– Sammenslåingsvedtaket på Stortinget forut for Gardermoenavtalen har ikke vært utredet. Prosessen er ført på en slik måte at Sametinget heller ikke har hatt anledning til å ta stilling til selve sammenslåingen av de to fylkene før vedtak ble gjort, sier en bekymret sametingspresident.</p>
    <p>Sametinget har allerede i prosessen synliggjort at flytting av offentlige arbeidsplasser til samiske områder har betydning for utviklingen av det samiske samfunnet. En utvikling med ytterligere sentralisering kan bidra til at forutsetningene for samiske språk, samisk kultur og for næringsutøvelsen i samiske områder svekkes. I det videre arbeidet er det derfor viktig med bedre forankrede prosesser og tydelighet omkring oppgaveoverføring til regionalt nivå. I dette ligger også å få på plass en avtale som er rettferdig for både Troms og Finnmark.</p>
    <p>– Nå er det naturlig å diskutere oppgavene for regionalt nivå. Sametinget skal behandle en sak om regionreformen i juni. Jeg har foreslått et møte for Kommunal- og moderniseringsminister Monica Mæland, før denne saken løftes til Sametingets plenum, sier Keskitalo.</p>
    <p>Det er særlig tre aspekter ved regionreformen som er relevante for Sametinget i det videre arbeidet. Det gjelder overføringer av nye oppgaver til regionene som berører samiske interesser. Det samme gjelder nye oppgaver som overføres regionene der Sametinget har eller bør få forvaltningen på samme område for det samiske samfunnet. Videre hvordan Sametinget kan styrke og konkretisere sitt samarbeid med regionale myndigheter.</p>
    <p>Bilder av Keskitalo finnes her . De kan brukes fritt mot kreditering av fotograf.</p>
    <p>For spørsmål eller intervju, kontakt sametingspresident Aili Keskitalo , +47 971 29 305</p>
  </body>
</document>
