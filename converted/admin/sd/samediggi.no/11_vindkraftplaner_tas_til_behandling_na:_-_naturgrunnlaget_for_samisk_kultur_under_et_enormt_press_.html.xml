<document xml:lang="nob" id="no_id"><header><title>11 vindkraftplaner tas til behandling nå: – Naturgrunnlaget for samisk kultur under et enormt press  - Sametinget</title><genre code="admin"/><author><unknown/></author><year>2024</year><wordcount>414</wordcount><conversion_status type="standard"/><availability><free/></availability><multilingual/><origFileName>https://sametinget.no/saernieh/11-vindkraftplaner-tas-til-behandling-na-naturgrunnlaget-for-samisk-kultur-under-et-enormt-press.32926.aspx?sprak=1</origFileName><parallel_text xml:lang="sme" location="11_bieggafapmoplana_valdojit_meannudeapmai_dal:_-_sami_kultuvrra_luondduvuoddu_garra_deattu_vuolde.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">11 vindkraftplaner tas til behandling nå: – Naturgrunnlaget for samisk kultur under et enormt press</p>
<p><em type="italic">– Sametingsrådet er svært urolige for situasjonen til de direkte berørte samiske rettighetshaverne, som nå møter dette massive utbyggingspresset i Finnmark, sier sametingspresident Silje Karine Muotka (NSR). Norges vassdrags- og energidirektorat (NVE) offentliggjorde i dag en prioriteringsliste av foreslåtte energiutbyggingsprosjekter. </em></p>
<p>Sametingsråd Maja Kristine Jåma og sametingspresident Silje Karine Muotka    Ørjan Marakatt Bertelsen</p>
<p>Av de til sammen 26 prosjekter som ble meldt inn innen fristen i april, velger NVE nå gå videre med 11 vindkraftplaner, samt at det åpnes for å søke om utvidelse av Alta vannkraftverk.</p>
<p>I NVE sine vurderingskriterier for utvelgelse av prioriterte forslag er ikke konsekvensene til naturgrunnlaget for samisk kultur og næringsutøvelse med.</p>
<p>– Konsekvensene for naturgrunnlaget for samisk kultur og næringsutøvelse burde vært med i prioriteringskriteriene fra starten. Disse prosjektene kommer til områder der det er omfattende samiske brukerinteresser og rettigheter. I tillegg vil omfanget av prosjektene ha en stor samlet belastning for samisk kulturutøvelse i Finnmark. Jeg forventer at både regjeringen og NVE kommer med tydelige strategier for hvordan den samlede belastningen for samiske rettighetshavere og vårt materielle kulturgrunnlag skal håndteres, sier Muotka.</p>
<p>NVE har ikke adgang til å avslå prosjekter i meldingsfase, kun prioritere eller nedprioritere andre. Kommunene har derimot adgang til å avslå prosjekter gjennom sin behandling av forslag til områderegulering. Kommunene i Finnmark har så langt avslått et fåtall av foreslåtte prosjekter, og den kommunale behandlingen har NVE lagt til grunn i sin prioritering nå. Blant annet er prosjekter på Stjernøya, Nordre Sørøya og Nordre Seiland prioritert ned. Også Davvi vindkraftverk er nedprioritert av NVE, selv om denne ikke var avvist av Lebesby kommune.</p>
<p>– Jeg mener at det at NVE ikke har hjemmel til å kunne avslå prosjekter for godt, medfører for stor usikkerhet for dem som blir berørt av vindkraftsøknader. Jeg anmoder prosjektører som nå oppfordres av NVE til å trekke sine søknader, til å gjøre det og slik skape ro fremover. At slike søknader henger igjen i usikkerhet skaper mye bekymring, merarbeid og konflikter, påpeker sametingsråd Maja Kristine Jåma (NSR).</p>
<p>Sametingsrådet anmoder at regjeringen snarest kommer med konkrete løsninger til hvordan samiske parter skal settes i stand til å delta i energiutbyggingsprosessene.</p>
<p>– Jeg registrerer at energimyndighetene har det travelt med å utvikle veiledning for kommunal planbehandling og fremskynde prosjekter. Regjeringen burde ha det like travelt med å løse kapasitetsutfordringene som samiske rettighetshavere møter, sier Jåma.</p>
<p>Her er NVE sin prioritering av prosjekter: Oversikt over prosjekter - NVE</p>
</body></document>
