<document xml:lang="nob" id="no_id"><header><title>Tale til åpning av samisk påskefetival i Kautokeino - Sametinget</title><genre code="admin"/><author><unknown/></author><year>2022</year><wordcount>368</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/tale-til-apning-av-samisk-paskefetival-i-kautokeino.20363.aspx</origFileName><parallel_text xml:lang="sma" location="haalome_saemien_paaskefeestivalese_guovdageaidnuse.html"/><parallel_text xml:lang="sme" location="rahpansardni_sami_beassasmarkanat_guovdageaidnus.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Tale til åpning av samisk påskefetival i Kautokeino</p>
<p>Sametingsråd Maja Kristine Jåma (NSR) åpnet onsdag 13/4-22 påskefestivalen i Kautokeino.</p>
<p>Takk for invitasjonen!</p>
<p>Som Sametingsråd med ansvar for kultur synes jeg det er veldig artig å besøke vår største festival.</p>
<p>Tradisjonelt har man samlet seg til messer før man flyttet mot kysten med reinen. I år er det 51 år siden man første gang arrangerte konsert i forbindelse med Sámi Beassášmárkanat.</p>
<p>Nå er det fokus på samisk musikk og tradisjonell joik. Det er mange konserter med store og kjente samiske artister, og det skal konkurreres i Sámi Grand Prix. I fjor var det første gang man kunne se det på TV. I år skal det sendes direkte på NRK. Det er viktig å vise frem samisk musikk og joik til et bredere publikum.</p>
<p>Disse dagene har bredt program til barn, unge og voksne. I tillegg til konserter, kan man delta eller se på reinkappkjøring. Gå på bilde, kunst eller duedtieutstilling. Gå på duedtiemarked, teater eller stand-up show. Isfiskekonkurranse eller andre uteaktiviteter.</p>
<p>Her er det noe for enhver.</p>
<p>De samiske festivalene er ikke bare en arena for kulturelle opplevelser i form av musikk og kunstneriske produksjoner. Festivalene kan også sees som en videreføring og videreutvikling av samiske markeder, der vi som deltar – både ung og gammel - tar tilbake en måte å treffes og dele opplevelser, som har vært en del av vår kultur gjennom historien.</p>
<p>Samiske festivaler er viktige møteplasser for alle aldersgrupper. Vi samer bor spredt over store områder, og det kjennes godt å kunne være sammen igjen etter år med koronarestriksjoner.</p>
<p>Dette er også en arena der deltakere og publikum som ikke selv har en tilknytning til det samiske, får anledning til å møte og oppleve mange sider av den samiske kulturen.</p>
<p>Sametinget jobber for at de samiske festivalene skal bevares og utvikles som viktige samiske kunst- og kulturarenaer. Vi ønsker å bidra til at Saepmie har samiske festivaler som synliggjør, formidler og utvikler samisk kunst og kultur.</p>
<p>Det er vel på tide nå å avsløre at dette er første gangen jeg er på påskefestivalen og jeg gleder meg til å være her sammen med dere her i Guovdageaidnu!</p>
<p>Lykke til med gjennomføringen av festivalen!</p>
<p>Gæjhtoe.</p>
</body></document>
