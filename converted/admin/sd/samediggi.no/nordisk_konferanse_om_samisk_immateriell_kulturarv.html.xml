<document xml:lang="nob" id="no_id"><header><title>Nordisk konferanse om samisk immateriell kulturarv - Sametinget</title><genre code="admin"/><author><unknown/></author><year>2022</year><wordcount>516</wordcount><conversion_status type="standard"/><availability><free/></availability><multilingual/><origFileName>https://sametinget.no/saernieh/konferanse-saemien-immaterijelle-kultuvreaerpien-bijre.22353.aspx?sprak=1</origFileName><parallel_text xml:lang="sma" location="konferanse_saemien_immaterijelle_kultuvreaerpien_bijre.html"/><parallel_text xml:lang="sme" location="konferansa_sami_immateriala_kulturarbbis.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Nordisk konferanse om samisk immateriell kulturarv</p>
<p><em type="italic">Sametinget og Kulturrådet arrangerer Nordisk konferanse om samisk immateriell kulturarv i Tråante/Trondheim 3. og 4. november 2022. </em></p>
<p>Påmeldingsfrist til konferansen er 26.10.2022</p>
<p xml:lang="nno">Meld deg på her</p>
<p>Påmeldingen er bindende. Grunnet kapasitet og servering ber vi om at du gir beskjed senest en uke i forkant dersom du allikevel ikke kan komme.</p>
<p>Målet med konferansen er å øke forståelsen for og bevisstheten om samisk immateriell kulturarv med utgangspunkt i bærekraftig utvikling. Gjennom faglige innlegg og debatter, vil konferansen bidra til en bred diskusjon rundt vern og videreføring av praksiser, tradisjoner, språk og kunnskap i Sápmi. Sivilsamfunnet er selve omdreiningspunktet for videreføring av kunnskap og praksiser, og sentrale aktører og institusjoner skal diskutere hvilke mekanismer som hemmer og fremmer videreføring av urfolkskunnskap og kunnskapsdeling i stort.</p>
<p>Konferansen inngår i Norges formannskap i Nordisk ministerråd i 2022 og følger opp arbeidet med implementeringen av UNESCOs konvensjon om vern av den immaterielle kulturarven av 2003. Konferansen er et samarbeid mellom Sametinget i Norge og Kulturrådet, og andre parter fra Finland og Sverige. Den vil bli strømmet.</p>
<p>Konferansen starter torsdag 3. november kl. 12.30, (lunsj 11.30–12.30) og avsluttes med en matbit fredag 4. november kl. 13.00.</p>
<p>Dersom du trenger overnatting i Trondheim under konferansen, har Kulturrådet reservert rom på flere hoteller. Mer informasjon finner du nederst på denne siden.</p>
<p type="title">Program</p>
<p type="title" xml:lang="nno">3. november</p>
<p>Mange har hørt om UNESCOs verdensarvliste. Mindre kjent er UNESCOs lister og fortegnelse over immateriell kulturarv. Listene er etablert for å fremme kunnskap og bevissthet om immateriell kulturarv. På konferansens første dag skal vi høre erfaringer fra sentrale aktører i Norden som har listeført sin praksis eller tradisjon på UNESCOs lister. Du kan blant annet høre Kirstine Møller fra Grønlands nasjonalmuseum og arkiv snakke om immateriell kulturarv med utgangspunkt i inuittisk trommedans og -sang fra Grønland.</p>
<p>Videre vil Frode Fjellheim, Kaisa Rautio Helander og Catarina Utsi snakke om kunnskapsdeling og praksiser knyttet til henholdsvis joik, stedsnavn og duodji. De skal også diskutere om listeføring er en god idé for å verne og videreføre samisk immateriell kulturarv.</p>
<p type="title" xml:lang="nno">4. november</p>
<p>Aktører i Sápmi har de senere årene diskutert ulike problemstillinger knyttet til kommersialisering av samisk kultur. På konferansens andre dag vil blant andre jurist Piia Nuorgam, Solveig Ballo og Oscar Östergren Njajta diskutere dette i lys av problemstillinger knyttet til vern og videreføring av immateriell kulturarv.</p>
<p>Deretter skal vi høre hvilken rolle arkiv- og museumsinstitusjoner kan ta i arbeidet med å verne og videreføre samiske tradisjoner, praksiser og kunnskap. Dokumentasjon, digitalisering og tilrettelegging for møteplasser og kunnskapsoverføring er blant temaene i denne bolken. Du får blant andre høre hvordan Samien Sijte, RiddoDuottarMuseat og aktører fra det pansamiske prosjektet AIDA arbeider med temaet.</p>
<p>Til slutt i programmet blir det en diskusjon om hvordan man på best mulig måte kan arbeide på tvers av landegrensene for å løfte samisk immateriell kulturarv. Du vil høre innlegg fra Nordisk ministerråd, og samtale mellom sametingene i Norge, Sverige og Finland og institusjoner som har ansvar for implementeringen av konvensjonen i de tre land.</p>
<p>Underveis i konferansen vil flere samiske aktører presentere gode metoder for vern og videreføring av immateriell kulturarv.</p>
</body></document>
