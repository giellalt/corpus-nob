<document xml:lang="nob" id="no_id"><header><title>Tilskudd til sørsamiske språkprosjekter</title><genre code="admin"/><author><unknown/></author><year>2019</year><wordcount>269</wordcount><conversion_status type="standard"/><availability><free/></availability><multilingual/><origFileName>https://www.sametinget.no/Nyhetsarkiv/Tilskudd-til-soersamiske-spraakprosjekter</origFileName><parallel_text xml:lang="sma" location="daaarjoe-aaarjelsaemien-gieleprosjektide.html"/><parallel_text xml:lang="sme" location="doarjja-mattasami-giellaproseavttaide.html"/><parallel_text xml:lang="smj" location="doarjja-oarjjelsame-giellaprosjevtajda.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Tilskudd til sørsamiske språkprosjekter</p>
<p>Sametingsrådet gir til sammen 600 000 kroner i tilskudd til to sørsamiske språkprosjekter.</p>
<p>Praahken skuvle/Brekken skole i Røros får 300 000 kroner i tilskudd til å etablere og videreutvikle samiskspråklige arenaer hvor samisk brukes aktivt. Dette skal de gjøre ved å gjennomføre tre samiske språk- og kultursamlinger hvert skoleår for elever med tilhørighet til rørossamisk område.</p>
<p>I samlingene fokuseres det på muntlige og praktiske aktiviteter, hvor deltakerne kommuniserer på samisk. Dette er et tillegg til ordinær undervisning i grunnskolen. Gjennom å skape samiskspråklige arenaer hvor sørsamisk brukes aktivt er målsetningen å styrke og øke bruken av sørsamisk språk i Røros-regionen. Tiltakene gjennomføres sammen med Aajege Samisk språk- og kompetansesenter på Røros.</p>
<p>Sametingspresident Aili Keskitalo synes det er viktig med språkarenaer, hvor språk og kultur vitaliseres, bevares og styrkes.</p>
<p>– Det er spesielt viktig i Røros-regionen, der det sørsamiske språket ikke har noen naturlig arena utenfor offentlige institusjoner, sier Keskitalo.</p>
<p>I tillegg gir sametingsrådet en tilleggsbevilgning på 300 000 kroner til Trøndelag fylkeskommune v/ Aajege Samisk språk- og kompetansesenter i Røros til gjennomføring av prosjektet <span type="quote" xml:lang="sma">«Saamastalledh»</span>, som er et stort prosjekt hvor seks sørsamiske institusjoner samarbeider.</p>
<p>Målet er metodeutvikling i kommunikativ språklæring, utvikling av læringsressurser og å heve kompetansen i metoden for lærere som underviser i samisk språk.</p>
<p>Sametingspresidenten synes det er viktig å støtte opp sørsamiske prosjekter.</p>
<p>– Spesielt viktig er det at sørsamiske læremidler blir tilgjengelige, at det utarbeides metoder for språkopplæring og at kompetansen blant lærere løftes. Det spesielle i prosjektet <span type="quote" xml:lang="sma">«Saamastalledh»</span> er at det er et samarbeid mellom mange sørsamiske institusjoner, sier Keskitalo.</p>
<p><em type="italic">For intervju eller spørsmål, kontakt sametingspresident Aili Keskitalo . </em></p>
</body></document>
