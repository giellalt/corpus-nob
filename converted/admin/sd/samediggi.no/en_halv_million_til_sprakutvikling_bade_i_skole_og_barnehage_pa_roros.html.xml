<document xml:lang="nob" id="no_id"><header><title>En halv million til språkutvikling både i skole og barnehage på Røros - Sametinget</title><genre code="admin"/><author><unknown/></author><year>2022</year><wordcount>257</wordcount><conversion_status type="standard"/><availability><free/></availability><multilingual/><origFileName>https://sametinget.no/oddasat/en-halv-million-til-sprakutvikling-bade-i-skole-og-barnehage-pa-roros.22779.aspx?sprak=1</origFileName><parallel_text xml:lang="sma" location="bielie_millijovne_gieleevtiedaemman_dovne_skuvlesne_jih_maanagiertesne_plaassjesne.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">En halv million til språkutvikling både i skole og barnehage på Røros</p>
<p>Sametinget har bevilget støtte på kr 200 000 til Røros kommune for å videreføre og videreutvikle prosjektet <span type="quote" xml:lang="sma">«Skuvlen mænngan»</span> og <span type="quote" xml:lang="sma">«Gïeletjïehpije»</span>.</p>
<p><span type="quote" xml:lang="sma">«Skuvlen mænngan»</span> er et tilbud til samiskelever fra 1. til 4. trinn, som skal styrke, anerkjenne og videreutvikle barnas samiske språk-, kultur- og identitet gjennom lek, kulturaktiviteter og sosiallæring.</p>
<p xml:lang="sme">Mikkel Eskil Mikkelsen    Vaino Rensberg, Sámediggi</p>
<p>— Hovedmålet med prosjektet er å styrke og øke bruken av sørsamisk hverdagsspråk i SFO gjennom språkopplæringsmodellen <span type="quote" xml:lang="sma">«gïeletjiehpije»</span> med ulike tema og aktiviteter på samisk som er tilpasset elever fra 1. til 4. trinn, sier sametingsråd Mikkel Eskil Mikkelsen (NSR).</p>
<p>Prosjektet har blitt utviklet og gjennomført gjennom skoleåret 2020/2021 og 2021/2022, og Røros kommune ser behovet for at prosjektet videreføres og videreutvikles, og viktigst i prosessen er å ha nok kvalifiserte ressurspersoner med samisk språk og kulturkompetanse.</p>
<p type="title" xml:lang="nno">Bevilgning også til barnehage</p>
<p>Sametingsrådet har også tildelt 300 000 kronert til Luvlege maanagïerte, Ysterhagan barnehage til prosjektet <span type="quote" xml:lang="sme">«Sámástahtte»</span>.</p>
<p>Målet med prosjektet er å få høyere kvalitet på det samiske språkarbeidet i barnehagen, midlene skal brukes til å ansette en språkarbeider som kun arbeider med språkoppgaver i direkte samspill med barna. Språkarbeideren skal bidra til å styrke arbeidet med sørsamisk språkopplæring til barna i større grad.</p>
<p>Språkarbeidet omfatter også videreformidling av samiske tradisjoner som joik og vuelie, historiefortelling, rim og regler, vætna og husholdning, samt aktiviteter knyttet til reindriftsnæringen.</p>
<p>— Gode språkarenaer i barnehage er viktige tiltak for å utvikle samiskspråklige barn, og gjøre dem til sterke og trygge språkbærere, sier Mikkelsen.</p>
</body></document>
