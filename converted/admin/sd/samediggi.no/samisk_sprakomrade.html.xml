<document xml:lang="nob" id="no_id"><header><title>Samisk språkområde - Sametinget</title><genre code="admin"/><author><unknown/></author><wordcount>195</wordcount><conversion_status type="standard"/><availability><free/></availability><multilingual/><origFileName>https://sametinget.no/oppfolging-av-nou-2016-18-hjertespraket/tiltak-i-giellalokten/innsatsomrade-synliggjoring-og-samarbeid/samisk-sprakomrade/</origFileName><parallel_text xml:lang="sma" location="saemien_gieledajve.html"/><parallel_text xml:lang="sme" location="sami_giellaguovlu.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Samisk språkområde</p>
<p><em type="italic">Samisk språkutvalg har i Hjertespråket foreslått at dagens forvaltningsområde for samisk språk endres til samisk språkområde. </em></p>
<p>Hensikten med språkområdet er en ordning mer tilpasset de ulike språksituasjonene i kommunene. Et nytt språkområde vil være mer differensiert, og er foreslått delt inn i ulike kommunekategorier.</p>
<p>Sametingets plenum behandlet språkutvalgets forslag om nytt språkområde under sak 053/18. Sametingets plenum foreslår at kommunene i språkområdet inndeles i fem kategorier; samiske språkressurskommuner, samiske språkutviklingskommuner, samiske språkvitaliseringskommuner, samiske bykommuner og potensielle samiske språkkommuner. Ett av virkemidlene for best mulig å kunne legge forholdene til rette slik at språkområdeordningen gjenspeiler den faktiske situasjonen i den enkelte kommune vil være gjennom ulike kommunekategorier. Nytt samisk språkområde vil få konsekvenser for dagens tilskuddsordning til kommuner i forvaltningsområdet for samiske språk, og det vil være behov for nær dialog med kommunene om endringer av tilskuddsordningen.</p>
<p>Arbeidet med å utarbeide tilskuddsmodellen til kommunene og fylkeskommunene i samisk språkområde er i gang jmf Sametingets plenumsvedtak 053/18 Samisk språkområde. Ny tilskuddsmodell vil være tema under de årlige kommuneseminarene. Det vil være viktig med informasjon og dialog med kommunene og fylkeskommunene i arbeidet med en ny tilskuddsmodell, og kommuneseminarer er en naturlig arena for slike drøftinger.</p>
</body></document>
