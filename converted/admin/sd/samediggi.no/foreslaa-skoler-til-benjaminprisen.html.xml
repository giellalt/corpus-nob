<document xml:lang="nob" id="no_id"><header><title>Foreslå skoler til Benjaminprisen!</title><genre code="admin"/><author><unknown/></author><year>2018</year><wordcount>216</wordcount><conversion_status type="standard"/><availability><free/></availability><multilingual/><origFileName>https://www.sametinget.no/Nyhetsarkiv/Foreslaa-skoler-til-Benjaminprisen</origFileName><parallel_text xml:lang="sma" location="nammohth-skuvlh-benjamin-baalhkese.html"/><parallel_text xml:lang="sme" location="evttot-skuvllaid-benjaminbalkkasupmai.html"/><parallel_text xml:lang="smj" location="oajvvada-skaavlaajt-benjaminbalkkaj.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Foreslå skoler til Benjaminprisen!</p>
<p>Vet du om skoler som jobber godt mot rasisme og diskriminering? Nominer dem til Benjaminprisen! Alle kan sende inn forslag, fristen er 1.oktober.</p>
<p>Benjaminprisen er en skolepris, og bærer navnet til Benjamin Hermansen som ble drept på Holmlia i 2001. Drapet på ham var rasistisk motivert. Skolene som mottar prisen arbeider aktivt mot rasisme og alle diskriminerende holdninger og handlinger.</p>
<p>Hittil har én skole i Nord-Norge vunnet prisen, Sjøvegan skole i 2015. Sekretariatet pleier å få inn få forslag fra den nordligste landsdelen.</p>
<p>Mange tenker at arbeid mot rasisme handler om hvordan man tar vare på minoritetselevene ved skolen sin, og dermed at skoler uten minoritetselever ikke kan jobbe godt mot rasisme. Sånn er det ikke. Arbeid mot rasisme og diskriminering er først og fremst holdningsarbeid. Vinnerskolene tar rasismeutfordringene i samfunnet på alvor, og gjør det antirasistiske arbeidet til en del av sin skolehverdag.</p>
<p>Sametinget er med i Benjaminprisens jury, som forøvrig består av Marit Hermansen (lærer og Benjamins mor), HL-senteret, Likestillings- og diskrimineringsombudet, Antirasistisk senter, Utdanningsforbundet, Foreldreutvalget for grunnskolen og Elevorganisasjonen.</p>
<p>Prisutdelingen finner sted i tilknytning til den årlige markeringen av den internasjonale Holocaustdagen. Kunnskapsministeren overrekker prisen, og vinnerskolen får en sum på 250 000 kroner.</p>
<p>Foreslå skole til Benjaminprisen før 1. oktober.</p>
<p xml:lang="nno">Les mer og send inn forslag her: https://benjaminprisen.no/</p>
</body></document>
