<document xml:lang="nob" id="no_id"><header><title>Duodjikurs hever kompetansen blant duodjiutøvere - Sametinget</title><genre code="admin"/><author><unknown/></author><year>2023</year><wordcount>212</wordcount><conversion_status type="standard"/><availability><free/></availability><multilingual/><origFileName>https://sametinget.no/adasa/duodjikurs-hever-kompetansen-blant-duodjiutovere.26960.aspx?sprak=1</origFileName><parallel_text xml:lang="sme" location="duodjekurssat_loktejit_duojariid_gelbbolasvuoda.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Duodjikurs hever kompetansen blant duodjiutøvere</p>
<p><em type="bold">Stuornjárgga Sámiid Duodjie har søkt om og fått tilskudd til å arrangere fire duodjikurs. Sametingsrådet har bevilget 50 000 kroner til disse kursarrangementene. - Duodjikursene er viktige for å bevare duodjitradisjonen og bidra til å heve kompetansen blant duodjiutøvere, sier sametingsråd Berit Marie P.E. Eira (JSL). </em>   </p>
<p>Berit Marie P. E. Eira    Kenneth Hætta</p>
<p>Stuornjárgga Sámiid Duodjie skriver i sin søknad at de har som mål å arrangere 4 ulike duodjikurs i Tjeldsund. Det første kurset de arrangerer høsten 2023, er et kurs i sying med kråkesølv, og deretter et kurs i å lage kniv. I begynnelsen av neste år skal det arrangeres et kurs i skinnveskesying, og på vårparten i 2024 et kurs i tegerbinding. Målgruppen for kursene er blant annet unge duodjiutøvere.</p>
<p>Stuornjárgga Sámiid Duodjie har som formål å utvikle og bevare duodji i Ofoten og Sør-Troms, og arbeide for å opprettholde god duodjikvalitet.</p>
<p>- Fra Sametingets side er vi veldig glade for at foreninger som Stuornjárgga Sámiid Duodjie arrangerer duodjikurs. Organisasjonene jobber ofte på frivillig basis, og sametingsrådet støtter gjerne slike viktige kursvirksomheter for å utvikle og videreføre kunnskap om duodji til kommende generasjoner, sier sametingsråd Berit Marie P.E. Eira (JSL).</p>
<p>Tilskuddet på 50 000 kroner gis over Næringsavtalen for duodji - <em type="italic">Kompetanse, opplæring, kurs. </em>   </p>
</body></document>
