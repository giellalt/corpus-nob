<document xml:lang="nob" id="no_id">
  <header>
    <title>PRM: Støtter Jakten på bolyst</title>
    <genre code="admin"/>
    <author>
      <unknown/>
    </author>
    <year>2018</year>
    <wordcount>297</wordcount>
    <conversion_status type="standard"/>
    <availability>
      <free/>
    </availability>
    <multilingual/>
    <origFileName>https://www.sametinget.no/Nyhetsarkiv/PRM-Stoetter-Jakten-paa-bolyst</origFileName>
    <parallel_text xml:lang="sme" location="prd-doarju-proseavtta-assanmiela-ohcamin.html"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision: 154948 $; </version>
  </header>
  <body>
    <p type="title">PRM: Støtter Jakten på bolyst</p>
    <p>Sametingsrådet støtter Finnmark fotballkrets og samfunnsprosjektet Jakten på bolyst med kr 300.000. – Sametinget mener at å skape bolyst i små kommuner er et viktig tiltak som også har ringvirkninger for samisk kultur, språk og samfunnsliv, sier sametingsråd Silje Karine Muotka.</p>
    <p>I perioden 2015-2017 gjennomførte Finnmark fotballkrets prosjektet <span type="quote">«Finnmark - mulighetenes fylke»</span> hvor de har gjennomført ulike bolystprosjekter både innenfor og spesielt utenfor fotballarenaen. I prosjektet Jakten på bolyst vil de dra nytte av alle de positive erfaringene fra det tidligere prosjektet, og de ønsker i perioden 2018-2020 å satse på de 15 minste kommunene i Finnmark.</p>
    <p>Prosjektet skal blant annet skape bolyst og gjennomføringskraft i samiske kommuner, og bidra til å minske uenigheter og motsetninger i kommunene ved å bygge broer gjennom mangfold i det flerkulturelle Finnmark.</p>
    <p>– Sametinget ønsker attraktive kommuner der flere mennesker ønsker å bo, det er derfor dette prosjektet er så positivt, sier Muotka.</p>
    <p>Prosjektet handler om å ha noe å glede seg til i sitt nærmiljø, og å ha noe å huske med glede. Målet er å arrangere en bolystuke over fire dager i hver av de 15 kommunene, med ulike gratis aktiviteter for alle innbyggerne i kommunen.</p>
    <p>Prosjektet skal skape så bred deltakelse som mulig i lokalsamfunnet og inkludere personer og grupper som av ulike grunner kan ha en tendens til å havne utenfor aktiviteter og arrangement som gjennomføres lokalt. I tillegg vil de arbeide inn mot barn og unge gjennom temaet <span type="quote" xml:lang="nno">«Trygge lokalsamfunn»</span>.</p>
    <p>– Bolystuka er allerede blitt arrangert i flere kommuner, og så langt har vi bare hørt om positive opplevelser fra innbyggerne, og jeg er glad for at det samiske perspektivet skal ivaretas i denne satsningen, avslutter Muotka.</p>
    <p>
      <em type="italic">For intervju, ta kontakt med sametingsråd Silje Karine Muotka, +47 984 87 576, silje.karine.muotka@samediggi.no </em>
    </p>
  </body>
</document>
