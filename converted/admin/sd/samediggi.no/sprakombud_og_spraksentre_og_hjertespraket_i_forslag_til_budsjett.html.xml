<document xml:lang="nob" id="no_id"><header><title>Språkombud og språksentre og hjertespråket i forslag til budsjett - Sametinget</title><genre code="admin"/><author><unknown/></author><year>2020</year><wordcount>375</wordcount><conversion_status type="standard"/><availability><free/></availability><multilingual/><origFileName>https://sametinget.no/adasa/giellaoahttse-ja-giellaguovdatja-ja-vajmogiella-budsjettavtodusan.8503.aspx?sprak=1</origFileName><parallel_text xml:lang="sme" location="giellaaittardeaddji_ja_giellaguovddazat_ja_vaibmogiella_buseahttaevttohusas.html"/><parallel_text xml:lang="smj" location="giellaoahttse_ja_giellaguovdatja_ja_vajmogiella_budsjettaevtodusan.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Språkombud og språksentre og hjertespråket i forslag til budsjett</p>
<p><em type="italic">Synliggjøring av samisk språk er </em><em type="italic">et </em><em type="italic">viktig </em><em type="italic">satsingsområde for Sametingsrådet i budsjettforslag for 2021. Et slikt fokus er med på å løfte de samiske språkene og skape engasjement rundt omkring i Sápmi. Budsjettforslaget skal behandles i Sametingets plenum i desember. </em></p>
<p>Samisk språkutvalg la i 2016 frem utredningen NOU 2016: 18 - Hjertespråket, og Sametingets plenum vedtok i desember 2018 en helhetlig strategi for de samiske språkene <em type="italic">Gïelelutnjeme - Giellalåpptim - Giellalokten – Språkløftet </em><em type="italic">. </em>Sametingsrådet har i 2021 valgt å satse på tiltak som er knyttet til dette på flere samfunnsområder i sitt forslag til budsjett for 2021. </p>
<p>– Synliggjøring av språk er symbol på tilhørighet, tilstedeværelse og anerkjennelse. Derfor satser Sametingsrådet i årets budsjett på tiltak som skal bidra til dette, og vi fortsetter satsningen i tråd med Hjertespråket og giellalåpptim, sier sametingsråd Mikkel Eskil Mikkelsen (NSR).</p>
<p type="title" xml:lang="fra">Språksentre</p>
<p>Det er tilsammen 16 samiske språksentre som får direktetilskudd fra Sametinget. Fra 2021 er det også to nye språksentre som får fast tilskudd fra Sametinget. Det er Kvænangen språksenter i Kvænangen kommune og Samisk hus i Oslo</p>
<p>– De samiske språksentrene innehar språkfaglig kompetanse og er lokale språkbærere. Sentrene er viktige samarbeidsaktører for oss i arbeidet med å løfte og synliggjøre de samisk språkene, forteller Mikkelsen.. Vi har i tillegg styrket alle språksentrene slik at de kan bidra med gjennomføringen av Språkuka i 2021 med til sammen 800 000 kroner, sier Mikkelsen.</p>
<p>De samiske språksentrene Gielearenie, Gïelem nastedh og Aajege gis i tillegg en ettårig økning på 150 000 kroner hver i forbindelse med å arbeide med dokumentering og innsamling av samiske stedsnavn i sørsamisk område.</p>
<p type="title">Samisk språkombud</p>
<p>Sametingsrådet har også satt av 650 000 kroner til arbeidet med oppfølging av tiltak og lovarbeid i oppfølgingen av NOU 2016: 18 – Hjertespråket.</p>
<p>– Vi er særlig opptatt av klageretten, tilsyn med samelovens språkregler og opprettelse av samisk språkombud, sier sametingsråd Mikkelsen, og vi ser at det vil være behov for å utrede økonomiske og administrative konsekvenser for disse tiltakene. Derfor har vi satt av midler til å foreta slike utredninger, avslutter Mikkelsen.</p>
<p>Sametingets budsjett 2021 - sametingsrådets forslag til innstilling</p>
<p><em type="italic">For spørsmål eller intervju, kontakt sametingsråd </em><em type="italic">Mikkel Eskil Mikkelsen (NSR </em><em type="italic">) +47 917 42 161 </em>mikkel.eskil.mikkelsen@samediggi.no <em type="italic">. </em></p>
</body></document>
