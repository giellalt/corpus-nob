<document xml:lang="nob" id="no_id"><header><title>Viktig at reindriftsavtalen fikk forventet økning - Sametinget</title><genre code="admin"/><author><unknown/></author><year>2023</year><wordcount>340</wordcount><conversion_status type="standard"/><availability><free/></availability><multilingual/><origFileName>https://sametinget.no/saernieh/viktig-at-reindriftsavtalen-fikk-forventet-okning.24915.aspx?sprak=1</origFileName><parallel_text xml:lang="sme" location="dehalas_ahte_boazodoallosiehtadus_oaccui_vurdojuvvon_lassaneami.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Viktig at reindriftsavtalen fikk forventet økning</p>
<p><em type="bold">Sametinget hadde flere innspill til Reindriftsavtalen 2023/2024 og er fornøyd med at rammen for avtalen ble historisk høy, og økte til 200 millioner kroner.   </em>   </p>
<p xml:lang="sme">Hans Ole Eira    Åse M. P. Pulk, Sámediggi</p>
<p>– Vår prioritering var å ha fokus på de utfordringene som næringen har slitt med de siste vintrene, så derfor er en økning på 20 millioner kroner viktig. Målet vårt var egentlig å få enda større økning, sier sametingsråd Hans Ole Eira (Sp).</p>
<p>Sametingets innspill til reindriftsavtalen ble behandlet i plenum i desember 2022, og Staten og Norske Reindriftsamers Landsforbund ble enige om Reindriftsavtalen 15. februar.</p>
<p>–   Beitekrisen vinteren 2022 førte til svært vanskelige driftsforhold og betydelig økte kostnader for reindrifta. Vi ga innspill om å innføre spesifikke kompensasjonsordninger til reindriften grunnet beitekrisen og konsekvenser på grunn prisstigningen på drivstoff og driftsmidler. Dette ble ikke imøtekommet og heller ikke vårt innspill om å videreføre simleslakttilskuddet. Det er likevel oppløftende å registrere at kostnadssenkende og direkte tilskudd har økt, og at beredskapsfondet er styrket, sier Eira.</p>
<p>Sametinget er også fornøyd med at et forskningsprosjekt på kongeørn skal lyses ut og at finansministeren har orientert om at regjeringen tar sikte på å fremme forslag om avgiftslettelser for terrenggående tohjulsmotorsykler som benyttes i reindriftsnæringen. Dette er saker som Sametinget har tatt opp med myndighetene i flere sammenhenger, og oppfølging av kongeørnprosjektet er også et av Sametingets innspill til reindriftsavtalen.</p>
<p>–   Sametinget er tilfreds med at regjeringen har besluttet at Landbruks- og matdepartementet nå starter opp en ordinær lovarbeidsprosess med en helhetlig gjennomgang av reindriftsloven og at Sametinget og Norske Reindriftsamers lovutvalgs arbeid vil inngå som et bidrag i denne prosessen, sier Eira.</p>
<p>Sametinget har i flere sammenhenger uttrykt bekymring for konsekvensene for reindrifta som følge av klimaendringene.</p>
<p>–   Det er positivt at det etableres en arbeidsgruppe som skal se på aktuelle tiltak og virkemidler for klimatilpasning i reindriften, og identifisere behov for ny og oppdatert kunnskap, sier Eira.</p>
<p><em type="italic">For spørsmål eller intervju, kontakt sametingsråd Hans Ole Eira (Sp), tlf. +47 918 61 471 , </em>hans.ole.eira@samediggi.no    </p>
</body></document>
