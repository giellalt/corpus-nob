<document xml:lang="nob" id="no_id"><header><title>Vil i samarbeid sikre rettigheter til samiske fosterbarn  - Sametinget</title><genre code="admin"/><author><unknown/></author><year>2022</year><wordcount>317</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/vil-i-samarbeid-sikre-rettigheter-til-samiske-fosterbarn.19736.aspx</origFileName><parallel_text xml:lang="sme" location="ovttasbarggu_bokte_haliidit_nannet_sami_biebmomanaid_vuoigatvuodaid_.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Vil i samarbeid sikre rettigheter til samiske fosterbarn</p>
<p><em type="italic">Sametingsrådet og Fosterhjemforeningen er i gang med å utforme en samarbeidsavtale. </em></p>
<p><em type="italic">Fremst: Sametingsråd Runar Myrnes Balto og generalsekretær Tone Granaas i Norsk Fosterhjemforening. Fra venstre: Anne Toril Eriksen Balto og Lisbeth Vesterheim Skoglund fra Sametinget, Tove Iren Johnsen, Tone Helen Riise og Trine Stav Rushfeldt fra styret i Finnmark Fosterhjemforening.    Sámediggi    </em></p>
<p>25. februar møtte sametingsråd Runar Myrnes Balto Norsk Fosterhjemforening og Finnmark Fosterhjemforening for å diskutere hvordan Fosterhjemforeningen og Sametinget kan samarbeide om økt rettsikkerhet for samiske barn i fosterhjemsomsorgen.</p>
<p>– Det er viktig at vi får både kartlagt hvor de samiske fosterbarna befinner seg og å skape felles prosjekter som er relevant for samiske barns rettsikkerhet og brukermedvirkning i fosterhjemsomsorgen, sier sametingsråd Runar Myrnes Balto (NSR).</p>
<p>Fosterhjembarn er som andre barn, men de har fått en ekstra tøff belastning i sitt unge liv. Det er i seg selv svært krevende for barn og unge å flytte inn i en ny familie, og derfor ekstra viktig at de kan opprettholde sin egen identitet, språk og kultur.</p>
<p>Sametinget og Fosterhjemforeningen ble enige om å få utviklet en samarbeidsavtale, og om hovedprinsippet om at vi ikke skal behandle barn i vår egen urbefolkning dårligere enn andre barn som bor i Norge.</p>
<p>– Norge bryter både egen barnevernlov og FNs menneskerettigheter hvis vi ikke sørger for at samiske barn som vokser opp i fosterhjem får ivaretatt sitt samiske språk, sin kultur og identitet, sier generalsekretær Tone Granaas i Norsk Fosterhjemsforening.</p>
<p>Sametinget og Fosterhjemforeningen ble også enige om å samarbeide om kartlegging av hvor de samiske barna befinner seg, om økt brukermedvirkning for samiske barn, foreldre og fosterforeldre, om å formidle informasjon om hverandre og skape relevante møteplasser for aktører og konferanser om temaet samisk språk, kultur og identitet i fosterhjemsomsorgen.</p>
<p xml:lang="deu"><em type="italic">Kontakt: </em></p>
<p xml:lang="sme"><em type="italic">Sametingsråd Runar Myrnes Balto, tlf: 977 73 778, e-post: </em><em type="italic">runar.myrnes.balto@samediggi.no </em></p>
<p xml:lang="nno"><em type="italic">Generalsekretær Norsk Fosterhjemforening Tone Granaas, tlf: 456 64 746, e-post: </em><em type="italic">tone@fosterhjemsforening.no </em></p>
</body></document>
