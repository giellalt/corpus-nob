<document xml:lang="nob" id="no_id"><header><title>PRM: Penger til å synliggjøre året for urfolksspråk</title><genre code="admin"/><author><unknown/></author><year>2018</year><wordcount>227</wordcount><conversion_status type="standard"/><availability><free/></availability><multilingual/><origFileName>https://www.sametinget.no/Nyhetsarkiv/PRM-Penger-til-aa-synliggjoere-aaret-for-urfolksspraak</origFileName><parallel_text xml:lang="sme" location="prd-ruhta-calmmustahttit-eamialbmotgielaid-jagi.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision: 154948 $; </version></header><body><p type="title">PRM: Penger til å synliggjøre året for urfolksspråk</p>
<p>Regjeringen foreslår å gi Sametinget 1,1 mill. kroner for å synliggjøre det internasjonale året for urfolksspråk, 2019.</p>
<p>Forente Nasjoner (FN) har vedtatt at i 2019 skal det settes spesielt fokus på urfolksspråk, fordi disse er sterkt truede språk. Målet med synliggjøringen er å få flere i verden til å bevare og utvikle urfolksspråk. Hvis språkene forsvinner, så frykter man at også kulturer og næringer kommer til å forsvinne.</p>
<p>Sametingspresident Aili Keskitalo representerer det arktiske området i styringsgruppen for det internasjonale året for urfolksspråk, som UNESCO leder.</p>
<p>– Det er bra at regjeringen bevilger penger til Sametinget slik at vi kan synliggjøre og fremme det internasjonale året for urfolksspråk, men jeg forventer at regjeringen selv også aktivt jobber med å bevare urfolksspråk, sier sametingspresident Aili Keskitalo.</p>
<p>I forbindelse med språkåret, så har Sametinget to hovedmål; sikre fast drift av Nordisk fag- og ressurssenter for samiske språk Sámi giellagáldu, og å få store aktører med på å finne løsninger til utfordringer urfolksspråk opplever i dag i forbindelse med språkteknologi og digitalisering.</p>
<p>Sametinget vil arrangere en større språkkonferanse i Tromsø i februar neste år, hvor vi vil synliggjøre både Det internasjonale året for urfolksspråk og Sametingets språkløftstrategier. Konferansen blir bred, og intensjonen er å invitere andre urfolk i de arktiske områdene til konferansen.</p>
<p>Mer informasjon om året for urfolksspråk finnes her: www.IYIL2019.org</p>
</body></document>