<document xml:lang="nob" id="no_id"><header><title>Samiske tall forteller 15 lansert - Sametinget</title><genre code="admin"/><author><unknown/></author><year>2023</year><wordcount>380</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/samiske-tall-forteller-15-lansert.28439.aspx</origFileName><parallel_text xml:lang="sme" location="sami_logut_muitalit_15_almmuhuvvon.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Samiske tall forteller 15 lansert</p>
<p><em type="italic">22. november 2023 ble rapporten Sámi logut muitalit 15/Samiske tall forteller 15 lansert, og i den forbindelse ble det arrangert seminar på Sametinget. Sámi logut muitalit/Samiske tall forteller er en årlig publikasjon om kommentert samisk statistikk på en rekke ulike fagområder. </em></p>
<p>Les Sámi logut muitalit 15 / Samiske tall forteller 15</p>
<p>Publikasjonen er en av få som gir en omfattende og overgripende oversikt over en rekke fagområder spesielt relevant for de som har behov for kunnskap om samiske forhold. Rapporten inneholder viktige funn og perspektiver på samiske spørsmål .</p>
<p>Runar Myrnes Balto</p>
<p><em type="italic">Samiske tall forteller 15 </em>inneholder seks artikler som gir ulike aspekter av samisk kultur, språk og reindrift.  </p>
<p>– Rapportserien <em type="italic">Samiske tall forteller </em>gir oss alltid ny og viktig informasjon om det samiske samfunnet. Vi trenger statistikk og kunnskap for å kunne utforme treffsikker politikk, som igjen kan bidra til å utvikle vårt samfunn. Jeg gleder meg til å få den nye kunnskapen som årets utgivelse kan gi, sier sametingsråd Runar Myrnes Balto (NSR). </p>
<p><em type="italic">Samiske tall forteller </em>redigeres av Faglig analysegruppe for samisk statistikk (FASS), som oppnevnes av kommunal- og moderniseringsdepartementet i samarbeid med Sametinget for fire år av gangen. Faglig analysegruppe for samisk statistikk gir anbefalinger til myndigheter, forskere og samfunnet. </p>
<p>På seminaret ble rapporten <em type="italic">Samiske tall forteller 15 </em>presentert av medlemmer fra FASS, inkludert noen av forfatterne som har bidratt til årets utgave. </p>
<p>Inger Marie Gaup Eira</p>
<p>– Det er med stor glede vi presenterer årets utgave av <em type="italic">Samisk tall forteller </em>-rapporten. Vi er tilfredse med å ha fått til en vellykket arbeidsprosess både internt i FASS-gruppen og i samarbeid med årets forfattere. Denne rapporten er ikke bare et resultat av tall og analyser; men gir et bilde av samisk virkelighet anno 2023, formet av erfarne forskere som kommer med nye resultater og kaster lys over utfordrende problemstillinger når det gjelder samiske spørsmål. Vi håper at rapporten bidrar til en dypere forståelse av samisk statistikk og dets betydning i dagens samfunn, sier Inger Marie Gaup Eira, som er leder for FASS. </p>
<p>Artiklene i rapporten er oversatt fra norsk til nordsamisk, sørsamisk og lulesamisk for å nå et bredere publikum.</p>
<p>Les artikler i Sámi logut muitalit 15 / Samiske tall forteller 15</p>
<p>Se opptak fra seminaret og lanseringen av Samiske tall forteller 15</p>
</body></document>
