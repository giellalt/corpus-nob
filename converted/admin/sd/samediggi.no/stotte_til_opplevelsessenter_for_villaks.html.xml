<document xml:lang="nob" id="no_id"><header><title>Støtte til opplevelsessenter for villaks - Sametinget</title><genre code="admin"/><author><unknown/></author><year>2021</year><wordcount>377</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/stotte-til-opplevelsessenter-for-villaks.13640.aspx</origFileName><parallel_text xml:lang="sme" location="doarjja_luondduluossaguovddazii.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title" xml:lang="dan">Støtte til opplevelsessenter for villaks</p>
<p><em type="italic">Sametingsrådet har bevilget 200 000 kroner til Stiftelsen Nasjonalt villakssenter, til </em><em type="italic">utvikling og bygging av en elvesamisk utstilling i Tana, med utgangspunkt i Tanalaksen. </em></p>
<p>Silje Karine Muotka    Kenneth Hætta    I Tana har man arbeidet i over 30 år for å få på plass et elvesamisk senter. I forbindelse med etableringen av Nasjonalt villakssenter og etablering i Tana er det ønskelig å få på plass en utstilling og en møteplass for kunnskapsformidling. Målet med utstillingen er å spre kunnskap, skape undring og dialog som vil kunne bidra til å formidle elvesamisk kultur og styrke villaksens posisjon. Formidlingsspråket i Tana vil være samisk, bokmål, finsk og engelsk.</p>
<p>– Vi gir ett bidrag til den midlertidige utstillingen med forventning til at dette går til å synliggjøre elvesamisk laksekultur og samisk språk i utstillingen, sier sametingsråd Silje Karine Muotka (NSR).</p>
<p>Stiftelsen Nasjonalt villakssenter ble opprettet av Miljødirektoratet i 2019. Det nasjonale villakssenteret ble etablert som enheter på fire steder i Norge; Lyngdal, Lærdal, Namsos og Tana. Stiftelsen har som formål å fremme formidling av kunnskap om de naturlige forutsetninger for den atlantiske villaksens utbredelse, villaksens liv og utfordringer, herunder dens betydning for tradisjoner og kulturutøvelse. Villakssentret i Tana utvikles med forankring i Tanalaksen, elve- og sjøsamisk kultur.</p>
<p>I 2020 bevilget Regjeringen 7,6 millioner kroner til det nasjonale villakssenteret. Muotka har store forventinger til at Klima- og miljødepartementet kraftig øker sin bevilgning til stiftelsen fremover, slik at det samiske ivaretas i denne statlige institusjonsetableringen og at dette fullt ut finansieres fra sentrale myndigheter.</p>
<p>– Jeg forventer også meget solide økonomiske bidrag fra staten som kan brukes til å ivareta formidlingen av samisk laksekultur til de samiske institusjonene som kan bidra til dette. Bakgrunnen er de omfattende reguleringene som staten over flere år har gjennomført når det gjelder samisk laksefiske i sjø og elv. Det må nå iverksettes et betydelig løft for å sikre at fangsttradisjonene, elvesamisk kultur og språk ivaretas når reguleringene er så omfattende, sier Muotka, og varsler at dette er et tydelig krav som hun vil fremme på neste møte med Klima- og miljødepartementet.</p>
<p>Bevilgningen gis fra tilskuddsordningen Kulturtiltak, under prioriteringen <span type="quote">“tiltak som bidrar til overlevering av tradisjonell kunnskap”</span>.</p>
<p><em type="italic">For spørsmål eller intervju, kontakt sametingsråd Silje Karine Muotka (NSR), mob. +47 984 87 576, </em><em type="italic">silje.karine.muotka@samediggi.no </em></p>
</body></document>
