<document xml:lang="nob" id="no_id"><header><title>Sametingets arbeid for utvikling av kompetanse gir nå positive ringvirkninger - Sametinget</title><genre code="admin"/><author><unknown/></author><year>2022</year><wordcount>423</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/sametingets-arbeid-for-utvikling-av-kompetanse-gir-na-positive-ringvirkninger.22300.aspx</origFileName><parallel_text xml:lang="sma" location="saemiedigkien_barkoe_maahtoem_evtiedidh_positijve_illedahkh_vadta.html"/><parallel_text xml:lang="sme" location="samedikki_gelbbolasvuodaovddidanbarggus_leat_dal_positiivvalas_lassivaikkuhusat.html"/><parallel_text xml:lang="smj" location="samedikke_barggo_avddanahtatjit_mahtudagav_vadda_dalla_positijva_vajkudusajt.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Sametingets arbeid for utvikling av kompetanse gir nå positive ringvirkninger</p>
<p><em type="bold">Utvalget for etter- og videreutdanning i barnehage og skole foreslår å opprette et felles samarbeidsforum på nasjonalt nivå for å styrke og samle kompetansemiljøene i samiske språk og kultur. Sametinget har ved flere anledninger løftet fram behovet for en egen nasjonal ordning for kompetanseutvikling for samiske barnehager og skoler.   </em>   </p>
<p>Mikkel Eskil Mikkelsen    Vaino Rensberg, Sámediggi</p>
<p>– Vi har gitt innspill om dette i alle pågående prosesser og i flere konsultasjoner med Kunnskapsdepartementet. Det er derfor svært oppløftende å se at vårt arbeid om kompetanseutvikling nå bærer frukter og at utvalget for etter- og videreutdanning i barnehage og skole støtter våre innspill og nå løfter dette som et forslag til tiltak, sier sametingsråd Mikkel Eskil Mikkelsen (NSR).</p>
<p>Mikkelsen sier at sametingsrådet har sett at ordningen for lokal kompetanseheving ikke fungerer. Ingen har en overordnet oversikt over hvilke lokale behov den samiske barnehagesektoren har og hvilket kompetansetilbud som er gitt og gis.</p>
<p>Samfunnet opplever nå kompetansekrise og mangel på fagfolk, det samme gjelder den samiske barnehagesektoren over hele landet. Det er utfordrende for barnehageeiere å rekruttere og beholde samiskspråklige ansatte, fordi de er svært attraktive i det generelle arbeidsmarkedet. Lønnsnivået i barnehagesektoren viser seg å ikke være konkurransedyktig i dette markedet.</p>
<p>– Denne situasjonen har negativ innvirkning på kvaliteten på det samiske innholdet i barnehagene. Sametinget er særlig bekymret for at denne situasjonen fører til at samiske barn ikke får innfridd sin rett til et barnehagetilbud som er bygd på samisk språk og kultur, noe som er en reell trussel for samiske barns rettsikkerhet. Sametinget vil derfor prioritere å arbeide for at rammer og strukturer rundt samiske barnehager og andre barnehager med samisktilbud blir tilpasset barnehagens behov, sier Mikkelsen.</p>
<p>Sametingets plenum skal torsdag denne uken behandle sametingsrådets redegjørelse om kvalitetsutvikling i den samiske barnehagesektoren. Et av Sametingets tiltak er å tilpasse Sametingets tilskuddsordninger slik at det bidrar til kompetanseutvikling. Sametinget vurderer om det skal stilles krav om at barnehager som får støtte skal følge kompetansehevingstiltak og systematisere språkarbeidet etter sterke språkmodeller.</p>
<p>Sakspapirer til sak 38/22 Sametingsrådets redegjørelse om kvalitetsutvikling i den samiske barnehagesektoren</p>
<p>Utvalget for etter- og videreutdanning i barnehage og skole har 28. september 2022 overlevert utredningen NOU 2022: 13: Med videre betydning – Et helhetlig system for kompetanse- og karriereutvikling i barnehage og skole til Kunnskapsdepartementet, hvor de foreslår flere tiltak for å etablere et helhetlig og varig system for kompetanse- og karriereutvikling i barnehage og skole.</p>
<p><em type="italic">For intervju eller spørsmål, kontakt sametingsråd Mikkel Eskil Mikkelsen (NSR), tlf. +47 917 42 161, </em><em type="italic">mikkel.eskil.mikkelsen@samediggi.no </em>  </p>
</body></document>
