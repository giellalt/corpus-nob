<document xml:lang="nob" id="no_id"><header><title>Over 300.000 kroner til regionale utviklingsprosjekter - Sametinget</title><genre code="admin"/><author><unknown/></author><year>2024</year><wordcount>290</wordcount><conversion_status type="standard"/><availability><free/></availability><multilingual/><origFileName>https://sametinget.no/adasa/over-300-000-kroner-til-regionale-utviklingsprosjekter.35105.aspx?sprak=1</origFileName><parallel_text xml:lang="sme" location="badjel_300_000_ruvnno_regionala_ovdanahttinproseavttaide.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Over 300.000 kroner til regionale utviklingsprosjekter</p>
<p><em type="italic">Sametingsrådet har bevilget til sammen 325 000 kroner til Arctic Pride og Senter for nordlige folk AS. </em></p>
<p>Arctic Pride har fått tildelt 175 000 kroner for utvikling og utvidelse av sitt samiske program gjennom festivaluken i Tromsø, og med helårsaktiviteter. Prosjektet har som mål å bidra til at det dannes flere møteplasser og arrangementer rettet mot den skeive samiske målgruppen.</p>
<p>De ønsker gjennom prosjektet å øke organisasjonens fokus på samisk språk, kultur og samfunnsliv. I samarbeid med sine partnere ønsker de å tilrettelegge for at aktiviteten kan planlegges og gjennomføres av skeive samiske aktører, under festivalen og gjennom hele året. I tillegg til dette ønsker Arctic Pride å oversette og tilrettelegge for at informasjon om organisasjonens aktiviteter er tilgjengelig på samisk.</p>
<p>– Å støtte Arctic Prides samiske program er viktig for å fremme mangfold, med et fokus på samisk språk- og kultur. Jeg håper det også bidrar til å løfte frem samiske stemmer med mangfoldige identiteter, sier sametingsråd Maren Benedicte Nystad Storslett (NSR).</p>
<p>Senter for Nordlige folk AS har fått tildelt 150 000 kroner til å utvikle og ta vare på viktig kunnskap om sirkulær økonomi, sjøsamiske mattradisjoner og bærekraftige matsystemer. Det skal avholdes to workshops. Den ene er knyttet til slakting, preservering av kjøtt og laging av blodmat og den andre er knyttet til preservering av fisk, laging av rognbollesuppe, samt andre produkter av torsk.</p>
<p>Prosjektet er et samarbeid mellom Senter for nordlige folk AS, Manndalen skole og andre lokale aktører i Manndalen.</p>
<p>– Dette er prosjektet er viktig å støtte fordi det vil være med på å sikre videreføring av sjøsamiske tradisjoner, utvikle bærekraftige matsystemer og styrke samarbeidet i lokalsamfunnet, sier sametingspresident Silje Karine Muotka (NSR).</p>
<p>Tilskuddene er tildelt fra tilskuddsordningen regionalutviklingsprosjekter.</p>
</body></document>
