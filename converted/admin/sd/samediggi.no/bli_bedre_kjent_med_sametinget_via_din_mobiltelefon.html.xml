<document xml:lang="nob" id="no_id"><header><title>Bli bedre kjent med Sametinget via din mobiltelefon - Sametinget</title><genre code="admin"/><author><unknown/></author><year>2021</year><wordcount>344</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/bli-bedre-kjent-med-sametinget-via-din-mobiltelefon.15707.aspx</origFileName><parallel_text xml:lang="sma" location="buerebelaakan_saemiedigkine_aahpenh_dov_mobijlen_tjirrh_0_.html"/><parallel_text xml:lang="sme" location="oahpasmuva_samedikkiin_iezat_giehtatelefovnna_bokte.html"/><parallel_text xml:lang="smj" location="oahpastuva_samedikkijn_ietjat_mobijla_baktu_0_.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Bli bedre kjent med Sametinget via din mobiltelefon</p>
<p><em type="italic">I sommer kan besøkende til Sametinget få en lyd-guiding via en app på egen mobiltelefon. Tjenesten er gratis og kan brukes når som helst. </em></p>
<p>– Vi skulle gjerne tatt imot besøkende på Sametinget i sommer, men på grunn av smittevern kan vi dessverre ikke ta imot gjester inne på bygget. Som et alternativ lanserer vi nå muligheten til å bli litt bedre kjent med Sametinget via audioguide på egen mobil. Vi håper at mange får glede av dette tilbudet, sier Sametingets plenumsleder Tom Sottinen (Ap).</p>
<p>Via appen <em type="italic">Voice of Norway </em>kan man blant annet høre mer om bakgrunnen for opprettelsen av Sametinget, Sametingets rolle både nasjonalt og internasjonalt, samt informasjon om den særegne arkitekturen og kunsten som finnes på Sametinget. Det formidles også samisk historie og kultur, og lyttere får høre den fine joiken til Sametinget. </p>
<p>Lyd-omvisningen er tilgjengelig for alle via appen Voice of Norway. For besøkende i Karasjok kan man laste ned Sametingets rute, og appen vil automatisk spille av de ulike fortellingene når man beveger seg utenfor Sametinget. Foreløpig er tilbudet kun på norsk, men vil utvides til flere språk etter hvert.</p>
<p>– Vi ønsker alle velkommen til å lære mer om Sametinget via appen, og vi ser frem til å kunne ta imot besøkende igjen ved en senere anledning, sier plenumsleder Tom Sottinen.</p>
<p><em type="italic">Appen er gratis å laste ned og gratis å bruke. Med guide på telefonen kan du oppleve Sametinget i ditt eget tempo når det måtte passe deg best. </em></p>
<p type="title">Slik gjør du:</p>
<p>Last ned appen <em type="italic">Voice of Norway </em>via din mobiltelefon. Søk opp Sametinget og last ned ruten. Når ruten er lastet ned, kan man slå av mobilnett og få med seg punktene automatisk når man beveger seg i landskapet rundt. For fjernavspilling, last ned appen og søk opp Sametinget. Trykk deg inn på de ulike punktene i ruten. </p>
<p>Lisa Marie Kristensen formidler lydhistorien og GLR v/Nils Martin Kristensen har stått bak lydinnspilling og produksjon.</p>
<p>Visste du at Sametinget også tilbyr en digital omvisning av sametingsbygget? Du finner den her.</p>
</body></document>
