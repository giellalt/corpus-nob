<document xml:lang="nob" id="no_id"><header><title>Tilskudd til kulturtiltak - Sametinget</title><genre code="admin"/><author><unknown/></author><year>2023</year><wordcount>441</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/tilskudd-til-kulturtiltak.26109.aspx</origFileName><parallel_text xml:lang="sme" location="doarjagat_kulturdoaimmaide.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Tilskudd til kulturtiltak</p>
<p><em type="bold">Sametingsrådet har bevilget </em><em type="bold">til sammen 661 500 kroner til </em><em type="bold">ni ulike prosjekter og produksjoner med kulturell og kunstneriske uttrykk. </em>   </p>
<p>Sametingsrådet har bevilget 200 000 kroner til Bjørn Film &amp; Story i Tromsø til prosjektet <em type="italic">Håndtak </em>.    </p>
<p>Dette er en teaterforestilling der temaet er rusmisbruk, vold og møtet mellom ulike samiske identiteter. I fokus er det interne samiske, både hvordan fornorskning får konsekvenser i enkeltmenneskers liv, men også hvordan man selv roter det til, uavhengig av etnisitet.</p>
<p>Målet med prosjektet er å skape et kunstnerisk utgangspunkt for dialog om disse temaene. Teaterforestillingen er basert på den samiske forfatteren Siri Broch Johansen sine tekster. Forestillingen er et samarbeid mellom Bjørn Film &amp; Story, Hålogaland Teater og Åarjelhsaemien Teatere.</p>
<p xml:lang="smj">Maja Kristine Jåma    Árvu/Sametinget</p>
<p>– Det er viktig å skape et kunstnerisk uttrykk for vanskelige tema innen rusmisbruk og krenkelser, sier sametingsråd Maja Kristine Jåma (NSR).</p>
<p>IDJA Markus Johnsen Thonhaugen i Bodø får et tilskudd på 70 000 kroner til en samisk slam-electronicaforestilling, <em type="italic">Fápmu </em>.    </p>
<p>Forestillingens mål er å gi et innblikk i samenes kamp for å oppnå rettferdighet og likestilling gjennom å kombinere to ulike uttrykksformer for å skape en ny og kraftfull kunstform – samisk slam-electronica, hvor samisk electronica og slampoesi forenes for å fortelle en historie om urfolkskamp.</p>
<p>– Prosjektet er nyskapende, og er en spennende måte å fortelle en historie om urfolkskamp på, sier Jåma.</p>
<p>Sametingsrådet har også bevilget Stiftinga Hilmar Alexandersen i Steinkjer et tilskudd på 70 000 kroner til ferdigstillelse av utstillingsserien <em type="italic">JORD-LUFT-VANN </em>.    </p>
<p>Formålet med prosjektet er å formidle den sørsamiske kulturens natursyn. Den samiske kulturens naturkunnskap, filosofi og mytologi ligger som et grunnfundament i utstillingene. Utstillingene produseres i samarbeid med Saemien Sijte. Disse utstillingene skal vises på nye og større visningssteder, slik at sørsamisk kunst og kultur blir synlig på nye arenaer.</p>
<p>–  Utstillingene tematiserer vår tids og den samiske kulturens natursyn, og tar opp et interessant og viktig tema, sier Jåma.</p>
<p>I tillegg er følgende søkere tildelt støtte:</p>
<list><p type="listitem">Wang Design Consult: When Sámi meet Yami 1979 to 2023 – 60 000 kroner</p>
<p type="listitem">Prosjektverkstedet Tania Lopez: Kråkesølvteknikk, digital formidling for barn, unge og voksne – 60 000 kroner</p>
<p type="listitem" xml:lang="smj">Musken aktivitet - Måske dåjma: Måskeståhkusa/Muskenlekan 2023 – 54 000 kroner</p>
<p type="listitem">Salten friteater SA: Forestillingen Gáhtot – Bortkommet rein – 52 000 kroner</p>
<p type="listitem" xml:lang="sme">Sirpmá gilisearvi/Sirma bygdelag: GÁKŠU Sirbmá filmfestival – 50 000 kroner</p>
<p type="listitem">Festspillene i Nord-Norge: Nordaførr – 45 500 kroner</p>
</list><p>Til sammen er det ni ulike tiltak som har fått tilskudd fra sametingsrådet i denne omgang. Alle tilskuddene er gitt over tilskuddsordningen kulturtiltak. Tilskuddsordningens mål er å gi gode rammevilkår for samiske kunstproduksjoner og kulturopplevelser. Ordningen har en åpen søknadsfrist frem til 1. november 2023.</p>
</body></document>
