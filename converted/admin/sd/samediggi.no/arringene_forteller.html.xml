<document xml:lang="nob" id="no_id"><header><title>Årringene forteller - Sametinget</title><genre code="admin"/><author><unknown/></author><wordcount>445</wordcount><conversion_status type="standard"/><availability><free/></availability><multilingual/><origFileName>https://sametinget.no/kultuvremojhtese-jih-gaetievaarjelimmie/vaarjelamme-jih-vaarjelimmievyortegs-gaetieh/mij-vaarjeldihkie-saemien-gaetie/arringene-forteller/?sprak=1</origFileName><parallel_text xml:lang="sme" location="jahkelanjat_muitalit.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Årringene forteller</p>
<p><em type="italic">Det er ikke bestandig lett å finne ut hvor gammel en bygning er. Ved hjelp av årringdatering har Sametinget funnet bygninger som er mye eldre enn først antatt. </em></p>
<p>Sametingets bygningsvernprosjekt registrerer samiske bygninger som er oppført i 1917 eller før, og som dermed er automatisk freda. En av disse bygningene finner vi i Salangen, på eiendommen Fjelltun. Her står det et stabbur som man først trodde var oppført på slutten av 1800-tallet, eller begynnelsen av 1900-tallet. Ved hjelp av en metode som kalles dendrodatering - årringdatering - kunne man fastslå at stabburet egentlig var bygd rundt 1845/46, og det er det ikke mange andre samiske bygninger som er.</p>
<p><em type="italic">– De fleste av de rundt 900 bygningene som vi har registrert er oppført på slutten av 1800-tallet og begynnelsen av 1900-tallet, da er det ekstra gledelig når vi finner så gamle bygninger som denne i Salangen, sier Mia De Coninck, prosjektleder for Sametingets bygningsregistreringsprosjekt. </em></p>
<p>Det er dendroøkolog Andreas Kirchhefer som på oppdrag fra Sametinget har undersøkt alderen på tømmeret. Etter å ha undersøkt bygningen utenfra tar han boreprøver som kan si noe om ikke bare alderen på bygningen, men også om materialet og kvaliteten på dette. Dette gjøres ved å telle og analysere mønsteret i årringene. For eksempel vil en varm sommer gi en bred årring, mens en kald sommer gir en smal årring.</p>
<p>Årringprøver fra stabburet på eiendommen Fjelltun i Salangen    Andreas Kirchhefer</p>
<p>På det stavreiste stabburet i Salangen ble det tatt prøver fra tre bjørkestokker som alle viste at de ble hogd årene 1844-46. Stabburet ble trolig bygd like etter det.</p>
<p><em type="italic">– Tømmer var et verdifullt materiale som gjerne ble gjenbrukt flere ganger. Det er derfor mange bygninger som har stokker med forskjellig alder. Vi kan lære noe av hvordan folk før i tiden tok vare på og gjenbrukte bygninger og materialer, sier fagleder i Sametingets bygningsvernavdeling, Elin Rose Myrvoll. </em></p>
<p><em type="italic">Mange bygninger har stokker med forskjellig alder    Andreas Kirchhefer       </em></p>
<p>Det er flere årsaker til at man bruker årringdateringsmetoden. Enten råder det stor usikkerhet rundt bygningens alder og om den er oppført før eller etter fredningsgrensa i 1917, eller så er det for å få bekreftet muntlige opplysninger om alder.</p>
<p>Av de rundt 900 fredete samiske bygningene er det kun tatt årringprøver fra 14 bygninger. Årringdateringer har blitt gjennomført i følgende kommuner (med antall bygninger i parentes): Kåfjord (2), Lyngen (2), Balsfjord (3), Salangen (2) og Karasjok (5).</p>
<p>– Vi håper å kunne bruke denne metoden også i fremtiden for å få mer eksakte opplysninger om de automatisk fredete samiske bygningene, sier Mia De Coninck.</p>
<p type="title">KULTURMINNELOVEN: I henhold til kulturminneloven § 4 annet ledd er samiske bygninger fra 1917 eller eldre automatisk fredet.</p>
</body></document>
