<document xml:lang="nob" id="no_id"><header><title>Gleder seg til etablering av Sápmi Business Arena og samisk næringskonferanse - Sametinget</title><genre code="admin"/><author><unknown/></author><year>2021</year><wordcount>440</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/gleder-seg-til-etablering-av-sapmi-business-arena-og-samisk-naringskonferanse.15595.aspx</origFileName><parallel_text xml:lang="sme" location="illuda_sapmi_business_arena_asaheapmai_ja_sami_ealahuskonferansii.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Gleder seg til etablering av Sápmi Business Arena og samisk næringskonferanse</p>
<p><em type="italic">Sametingsrådet har nylig innvilget tilskudd til to næringsutviklingsprosjekter, prosjekt Sápmi Business Arena initiert av Ovddos i Kautokeino og et utviklingsprosjekt i bedriften Arctic Event Balsfjord. </em></p>
<p>Silje Karine Muotka    Kenneth Hætta    Ovddos AS er Kautokeino kommunes omstillingsselskap, og har fått 400 000 kroner til pilotprosjektet Sápmi Business Arena. Sápmi Business Arena er delt inn i to forskjellige arrangementer, et for samiske unge (Sápmi Business Hackathon) og et for samiske næringsaktører/virkemiddelapparat (Sápmi Business Conference).</p>
<p>Sápmi Business Hackathon skal arrangeres i forbindelse med Arctic Innovation Week og samisk språkuke og er for ungdom fra hele Sápmi, også på tvers av landegrensene. Målet er å inspirere flere samiske ungdommer til å starte egen bedrift. Det andre arrangement, Sápmi Business Conference, er planlagt til mars 2022 og skal samle samiske næringsdrivende. Konferansen skal bidra til nettverksbygging og flere samarbeidsprosjekter mellom bedriftene.</p>
<p>Sametingsråd Silje Karine Muotka (NSR) ser frem til en større samisk næringskonferanse i Kautokeino i 2022.</p>
<p>– Dette er en arena som kommer til å bli nyskapende fordi vi ikke har hatt slike større næringslivsarenaer i Sápmi hvor vi kan få satt fokus på våre bedrifter, gründere og vårt næringsliv. Tiltaket Sápmi Business Arena har ungdommen som målgruppe og det er de som er vår fremtid. Mange unge har større innovasjonsinteresse, nye kunnskaper og ung skaperkraft som hele det samiske samfunnet trenger fremover, sier Muotka.</p>
<p>Tilskuddet på 400 000 kroner er gitt fra Sametingets ordning Tilskudd for regionale utviklingsprosjekter, og 400 000 kroner er maksimalt tilskudd for ordningen.</p>
<p type="title" xml:lang="nno">Støtte til Arctic Event Balsfjord</p>
<p>Det andre prosjektet sametingsrådet har gitt støtte til er Arctic Event Balsfjord AS. Selskapet driver med gårdsbasert overnatting og reiselivsvirksomhet i en nedlagt gård i bygda Laksvatn i Balsfjord kommune. Bedriften har fått en støtte på 347 000 kroner til å investere i to nye hytter som øker overnattingskapasiteten på gården. Dette gjør at bedriften kan ta imot større grupper enn i dag, noe som vil øke inntjeningspotensialet.</p>
<p>Selskapet har drevet med reiseliv, primært nordlysturisme med utgangspunkt i gjester i Tromsø, og planlegger å utvikle seg til å bli en reiselivsbedrift som satser på overnatting, servering og aktiviteter.</p>
<p>– Mange bedrifter driver utvidelser og investeringer i denne tiden. Vi er glade for å kunne støtte Arctic Event Balsfjord, som utvider sin virksomhet i tiden frem mot gjenåpning etter pandemien. Det er virkelig fint å kunne støtte slike bedrifter med dette i denne tiden, sier Muotka og ønsker bedriften lykke til med investeringene.</p>
<p>Selskapet har fått innvilget tilskudd fra Sametingets ordning Tilskudd til variert næringsliv.</p>
<p><em type="italic">For spørsmål eller intervju, kontakt sametingsråd Silje Karine Muotka (NSR), mob. +47 984 87 576, </em><em type="italic">silje.karine.muotka@samediggi.no </em></p>
</body></document>
