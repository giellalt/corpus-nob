<document xml:lang="nob" id="no_id">
  <header>
    <title/>
    <genre code="admin"/>
    <author>
      <unknown/>
    </author>
    <wordcount>405</wordcount>
    <conversion_status type="standard"/>
    <availability>
      <free/>
    </availability>
    <submitter name="Kevin Brubeck Unhammer" email="unhammer@fsfe.org"/>
    <multilingual>
      <language xml:lang="nob"/>
      <language xml:lang="sme"/>
      <language xml:lang="eng"/>
    </multilingual>
    <origFileName>http://www.sametinget.no/layout/set/print/Om-Sametinget/Organisasjonsstruktur/Sametingsraadet/Taler-og-artikler/Rett-til-behandling-ved-SANKS</origFileName>
    <parallel_text xml:lang="sme" location="vuoigatvuohta-oazzut-divssu-sanag-is.html"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision: 154948 $; </version>
  </header>
  <body>
    <p>Rett til behandling ved SANKS / Taler og artikler / Sametingsrådet / Organisasjonsstruktur / Om Sametinget / Forsiden - Sametinget</p>
    <p type="title">Rett til behandling ved SANKS</p>
    <p>Leserinnlegg av sametingsråd Henrik Olsen, 8. oktober 2014.</p>
    <p>Behandlingstilbud i det norske helsevesen skiller ikke pasientene på etnisitet og språk. Det er ett av de grunnprinsippene i vårt velferdssamfunn som vi har all grunn til å være stolt av. Selvfølgelig skal <em type="italic">alle </em>pasienter i regionen ha rett til behandling innenfor SANKS. </p>
    <p>Jeg har med bekymring lest artikkelen i Sagat 4. oktober 2014 om ny organisering av SANKS, under overskriften <span type="quote">”Ny DPS kun for samer”</span>. Assisterende rådmann Helge Nicolaisen mener å ha fått formidlet i møte med Helse Nords at det planlagte tilbudet i Karasjok kun er for den samiske befolkning. Dette er en grov misforståelse som må presiseres, da det i artikkelen med den tendensiøse overskriften kommer dårlig fram at Helse Nord ved direktør Lars Vorland avviser at dette er formidlet til Porsanger kommune.</p>
    <p>Så er det slik at om behandlingen skal være best mulig for pasienten så trenger man å få den tilpasset sitt språk og sin kultur. For samiske pasienter har dette i lang tid vært ei utfordring. Mange er historiene om samiske pasienter som har møtt et helsevesen som ikke forsto samisk språk og kultur. Den norske stat har erkjent dette behovet for kulturell tilpasset behandling gjennom bl.a. ILO- konvensjon nr 169, Pasientrettighetsloven og Samelovens språkregler.</p>
    <p>Helse- og omsorgsdepartementet har gjennom oppdragsdokumentene til regionale helseforetak gitt Helse Nord ett særskilt ansvar for tjenestetilbud til den samiske befolkning. SANKS har fått definert sitt oppdrag til å ha distriktspsykiatriske funksjoner i opptaksområdet for Midt- Finnmark og nasjonale kompetansesenterfunksjoner innen psykisk helsevern og rus for den samiske befolkningen i hele Norge. Dette betyr ikke at det kun skal bygges opp et eksklusivt tilbud til den samiske befolkningen i SANKS, men at institusjonen også skal ha et tilbud tilpasset den samiske befolkning.</p>
    <p>I en debatt om organisering av tjenestetilbudet innen psykisk helsevern er det viktig at man gir en korrekt beskrivelse av hva debatten dreier seg om. Jeg vet at en planlagt endring av et tjenestetilbud innen psykisk helsevern og rus i første rekke gjelder brukerne av tjenesten. Vi har alle et ansvar for ikke å spre forvirring og usikkerhet om de planlagte endringene. Det skylder vi både brukerne av tjenesten og de som har ansvar for å gi et godt tjenestetilbud.</p>
    <p><em type="bold">Kontakt </em>Sametingsråd Henrik Olsen, tel. +47 907 75 219 </p>
  </body>
</document>
