<document xml:lang="nob" id="no_id"><header><title>PRM: Retningslinjer for endret bruk av utmark behandles i Sametinget - Sámediggi Sametinget</title><genre code="admin"/><author><unknown/></author><publChannel><publication><publisher>Sámediggi/Sametinget</publisher></publication></publChannel><wordcount>291</wordcount><conversion_status type="standard"/><availability><free/></availability><submitter name="" email="divvun@samediggi.no"/><origFileName>http://samediggi.no/Artikkel.aspx?aid=1758&amp;sprak=Norsk&amp;Print=1</origFileName><parallel_text xml:lang="sme" location="samediggi-article-1758.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p>PRM: Retningslinjer for endret bruk av utmark behandles i Sametinget - Sámediggi Sametinget</p>
<p type="title">PRM: Retningslinjer for endret bruk av utmark behandles i Sametinget</p>
<p>Sametingsrådet fremmer nå sitt endelige forslag til retningslinjer for vurdering av samiske hensyn ved endret bruk av utmark i Finnmark overfor Sametinget.</p>
<p>Sametingspresident Aili Keskitalo.  © Kenneth Hætta</p>
<p>Sametingspresident Aili Keskitalo er svært fornøyd med det brede engasjementet som har vært rundt arbeidet, og understreker at en rekke forslag fra høringsinstansene er tatt med i de endelige retningslinjene.</p>
<p>- Det forslaget som Sametingsrådet nå fremmer overfor Sametinget, bærer preg av kompromiss. Vi har forsøkt å ta hensyn til en del av den kritikk som har vært fremmet. Derfor er også en rekke forslag til endringer, som ikke er i strid med Finnmarksloven eller som ville innebære en svekkelse av samiske rettigheter, nå innlemmet i retningslinjene, sier sametingspresident Aili Keskitalo.</p>
<p>Retningslinjene for endret bruk av utmark i Finnmark har vært på to omfattende høringsrunder. I tillegg har det vært gjennomført 7 folkemøter og egne drøftingsmøter med Finnmark fylkeskommune. Retningslinjene skal bidra til å sikre naturgrunnlaget og utviklingsmuligheter for samisk kultur, næringsutøvelse og samfunnsliv. Sametingsrådet har lagt vekt på å etablere retningslinjer som gir gode og langsiktige rammebetingelser for så vel tradisjonelle som nye næringer, men som samtidig sikrer tilstrekkelig ivaretakelse og vern av samiske interesser.</p>
<p>- Denne saken er en direkte oppfølging av finnmarksloven og er slik en av de viktigste sakene Sametinget så langt har hatt til behandling i denne perioden. Det er derfor viktig for meg at behandlingen av retningslinjene skjer i den samme prinsippfaste og samarbeidende ånd som behandlingen av loven, noe jeg tror forslaget legger godt til rette for, sier Keskitalo.</p>
<p>Aili Keskitalo</p>
<p>Sametingspresident</p>
<p>Aili Keskitalo</p>
<p>Telefon</p>
<p>Mobil</p>
<p>78 47 40 00</p>
<p>971 29 305</p>
</body></document>
