<document xml:lang="nob" id="no_id"><header><title>Sametingspresidenten: - Et resultat av regjeringens umenneskelige press mot reinbeitedistriktet - Sametinget</title><genre code="admin"/><author><unknown/></author><year>2023</year><wordcount>562</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/sametingspresidenten-et-resultat-av-regjeringens-umenneskelige-press-mot-reinbeitedistriktet.27858.aspx</origFileName><parallel_text xml:lang="sme" location="samediggepresideanta:_-_boadus_raddehusa_olmmosmeahttumis_deattus_orohaga_vuosta_.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Sametingspresidenten: - Et resultat av regjeringens umenneskelige press mot reinbeitedistriktet</p>
<p><em type="italic">Nordgruppa i Fosen reinbeitedistrikt melder at de vil bryte meklinger med Fosen Vind, dersom ikke reparasjon tilbys. Sametingspresidenten sier regjeringa presser reindrifta opp i et hjørne det er vanskelig å se en vei ut av uten å godta omkamp på en Høyesterettsdom de vant 11-0. </em></p>
<p xml:lang="sme">Silje Karine Muotka    Åse M. P. Pulk/Sámediggi</p>
<p>- Regjeringen har presset Fosen-samene inn i en meklingssituasjon fordi de ikke ønsker å ta Høyesterettsdommen til følge, sier sametingspresident Silje Karine Muotka (NSR).</p>
<p>For reindrifta er alternativet til mekling en ny årelang rettsprosess, og det viser at meklingen ikke er en prosess med respekt for reindriftas situasjon på Fosen. Regjeringen har ikke sørget for at menneskerettighetsbruddet verken har opphørt eller er reparert. I fem måneder har meklingen foregått uten store bevegelser. - Staten har reparasjonsplikt og det innebærer at reindrifta på Fosen sikres vinterbeiteland som grunnlag for drift. Det virker ikke som regjeringen har tenkt å følge opp dette, og derfor har jeg stor forståelse for at nordgruppa vurderer å bryte meklingene. Det er ikke deres ansvar å bringe menneskerettighetsbruddet til opphør, sier sametingspresidenten.</p>
<p><em type="italic">En regjering uten plan </em>Nå som at meklingsforsøket faller sammen mener sametingspresidenten at regjeringens manglende vilje til oppfølging tydeliggjøres. I dag er det 2 år siden Høyesterettsdommen falt. Regjeringen brukte 500 dager på å erkjenne menneskerettighetsbruddet, og det skjedde først etter at unge menneskerettighetsbeskyttere hadde demonstrert og aksjonert i en uke. I dag har ungdommene sett seg nødt til å sette livet på pause og starte nye demonstrasjoner på grunn av Regjeringens unnfallenhet. - Regjeringen har overlatt ansvaret for ivaretakelse av menneskerettighetene til reindriftsutøverne. Det er en alvorlig ansvarsfraskrivelse og gjør at tilliten til opphør og reparasjon av menneskerettsbruddet rives i tusen biter. Nå viser det seg at meklingen også foregår uten vilje til å følge opp dommen. Regjeringen avsløres ved at alle deres forsøk faller sammen og de står tomhendt tilbake, sier sametingspresident Muotka. </p>
<p><em type="italic">Utredningsprogrammet til Aasland faller også sammen </em>Regjeringen og Aasland har i to år hevdet at det er nødvendig med en omfattende utredningsprosess og et nytt kunnskapsgrunnlag for å fatte et nytt vedtak. Nå har Aasland i svar til Stortinget sagt at de har satt et utredningsprogram på vent. - Sametinget og reinbeitedistriktet har vært kritiske til utredningsprogrammet. Nå har Olje- og energiministeren oppdaget at det ikke er mulig å gå videre med utredningsprogram uten enighet med oss. Det har tatt to år for regjeringen å forstå at en slik fremgangsmåte ikke er mulig, sier sametingspresidenten. </p>
<p>Uenigheten om kunnskapsgrunnlaget ligger i at Sametinget og reinbeitedistriktet ser at OED vil utrede med mål om å videreføre drifta av vindindustrianleggene, og at departementet vil utrede tiltak som allerede er grundig utredet i Høyesterett. Under behandlingen i Høyesterett ble over 2700 sider med reindriftsfaglig materiale fremlagt.</p>
<p>Sametinget og reinbeitedistriktet har pekt på at utredningen må ha som mål å bringe menneskerettsbruddet til opphør og at en løsning må følge reparasjonsplikten. - Regjeringen har til tross for at Fosen-saken er en av de mest utredede sakene, og har vært gjennom hele rettssystemet, ønsket å ta omkamp på høyesterettsdommen. Det har vi selvfølgelig ikke godtatt. Nå som at de har satt utredningsprogrammet på vent og nordgruppen på Fosen truer med å forlate meklingen så er det bare én løsning som står igjen. Regjeringen må stanse virksomheten øyeblikkelig og reparere menneskerettighetsbruddet, avslutter sametingspresident Silje Karine Muotka (NSR).</p>
</body></document>
