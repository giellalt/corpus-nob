<document xml:lang="nob" id="no_id"><header><title>PRM:- Gruveindustrien må anerkjenne urfolkenes rettigheter - Sámediggi Sametinget</title><genre code="admin"/><author><unknown/></author><publChannel><publication><publisher>Sámediggi/Sametinget</publisher></publication></publChannel><wordcount>255</wordcount><conversion_status type="standard"/><availability><free/></availability><submitter name="" email="divvun@samediggi.no"/><origFileName>http://samediggi.no/Artikkel.aspx?aid=1304&amp;sprak=Norsk&amp;Print=1</origFileName><parallel_text xml:lang="sme" location="samediggi-article-1304.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p>PRM:- Gruveindustrien må anerkjenne urfolkenes rettigheter - Sámediggi Sametinget</p>
<p type="title">PRM:- Gruveindustrien må anerkjenne urfolkenes rettigheter</p>
<p>Sametingsrådet møter i dag representanter for Mangyanfolket på Filippinene. Hensikten med møtet er å bidra til ivaretakelse av urfolkenes rettigheter i forbindelse med selskapet Crew Gold sine planer om nikkelutvinning på Mindoro, Filippinene.</p>
<p>Nasjonale filippinske myndigheter har gitt klarsignal for prosjektet, men lokalbefolkningen, Den katolske kirken og lokale myndigheter protesterer.</p>
<p>- Crew Gold er et delvis norskeid selskap, og vi vil derfor møte våre kollegaer fra Filippinene for å se i hvilken grad Sametinget kan bidra til at urfolkets rettigheter blir bedre ivaretatt i denne saken. Dersom det viser seg hensiktsmessig og nødvendig, vil vi henvende oss direkte til selskapets ledelse og eiere, sier sametingspresident Aili Keskitalo.</p>
<p>Samtidig deltar Sametinget aktivt i ICMMs arbeid (ICMM -International Council on Mining and Metals) med å utvikle en internasjonal standard for ivaretakelse av urfolksinteresser i forbindelse med internasjonal gruveindustri. ICMM representerer 13 av de største gruveselskapene i verden og 24 av verdens nasjonale og internasjonale bransjeorganisasjoner.</p>
<p>- Den internasjonale gruveindustrien har selv bidratt til sitt dårlige rykte, manglende tillitt og vanskelige samarbeidsforhold mellom industrien og verdens urfolk. I så måte er det et framskritt at industrien selv nå ønsker å sette en standard for sitt samarbeid med urfolk og anerkjennelse av deres rettigheter.</p>
<p>- Sametingets mål med samarbeidet med ICMM er å få industrien til å anerkjenne urfolks rettigheter til sine landområder og ressurser, i tråd med folkeretten. Det må med andre ord mer til, enn runde formuleringer om gode intensjoner, understreker Keskitalo.</p>
</body></document>
