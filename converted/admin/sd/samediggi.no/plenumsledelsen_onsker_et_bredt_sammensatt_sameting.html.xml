<document xml:lang="nob" id="no_id"><header><title>Plenumsledelsen ønsker et bredt sammensatt Sameting - Sametinget</title><genre code="admin"/><author><unknown/></author><year>2024</year><wordcount>258</wordcount><conversion_status type="standard"/><availability><free/></availability><multilingual/><origFileName>https://sametinget.no/saernieh/plenumsledelsen-onsker-et-bredt-sammensatt-sameting.33887.aspx?sprak=1</origFileName><parallel_text xml:lang="sme" location="dievascoahkkinjodihangoddi_haliida_govdadit_cohkkejuvvon_samedikki.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Plenumsledelsen ønsker et bredt sammensatt Sameting</p>
<p><em type="italic">I forbindelse med gjennomføringen av sametingsvalget i 2025, har plenumsledelsen foreslått krav om kjønnsfordeling til listeforslagstillere. </em></p>
<p>Plenumsleder Tom Sottinen    Árvu/Sametinget</p>
<p>Forskrift til sametingsvalg åpner for en mulighet for Sametinget til å vedta krav om kjønnsrepresentasjon til listeforslag ved sametingsvalg. I forskriften fremkommer det at Sametinget kan bestemme at hvert kjønn skal være representert med minst 40 prosent blant de foreslåtte kandidatene på hver liste.</p>
<p>Plenumsledelsen anser det som viktig at kjønnsrepresentasjonen på Sametinget er mest mulig likestilt. Derfor har de fremmet sak om krav om kjønnsfordeling til listeforslagsstillere. Sametingets plenum behandler saken fredag 27. september.</p>
<p>Plenumsledelsens innstilling til plenum er at listeforslag til sametingsvalget i 2025 skal tilfredsstille krav om minst 40 prosent representasjon av hvert kjønn, for å kunne godkjennes. Sametinget henstiller listestillere om å være oppmerksom på alderssammensetning, reell kjønnsfordeling, geografisk tilhørighet og om ta hensyn til alle samiske grupper, spesielt de som er i mindretall i det samiske samfunn til valget i 2025.</p>
<p>– Plenumsledelsen ser det som demokratisk viktig at sammensetningen av sametingsrepresentantene gjenspeiler bredden av den samiske befolkningen, sier plenumsleder Tom Sottinen (Ap/Bb).</p>
<p>Sametinget har gjennom de siste valgene klart å holde på kjønnsbalansen. Etter sametingsvalget i 2021 er 41 prosent av de valgte representantene kvinner, mens kvinneandelen var på 43,6 prosent etter sametingsvalget i 2017.</p>
<p>– Sametinget er kanskje verdens mest kjønnsbalanserte folkevalgte organ. Slike resultat kommer ikke av seg selv og krever bevissthet om likestilling, og det krever konkrete tiltak, sier Sottinen.</p>
<p xml:lang="nno"><em type="italic">Les sakspapirene til sak 046/24 Krav om kjønnsfordeling til listeforslag ved Sametingsvalget 2025 </em></p>
</body></document>
