<document xml:lang="nob" id="no_id"><header><title>PRM: Støtte til kulturtiltak og samisk litteratur</title><genre code="admin"/><author><unknown/></author><year>2020</year><wordcount>425</wordcount><conversion_status type="standard"/><availability><free/></availability><multilingual/><origFileName>https://www.sametinget.no/Nyhetsarkiv/PRM-Stoette-til-kulturtiltak-og-samisk-litteratur</origFileName><parallel_text xml:lang="sma" location="prm-daaarjoe-kultuvreraaajvarimmide-jih-saemien-lidteratuvrese.html"/><parallel_text xml:lang="sme" location="prd-doarjja-kulturdoaibmabijuide-ja-sami-girjjalasvuhtii.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">PRM: Støtte til kulturtiltak og samisk litteratur</p>
<p>Sametingsrådet har innvilget 441 000 kroner i støtte til både små og store kulturtiltak, og 878 000 kroner til utgivelse av samisk litteratur.</p>
<p>Blant annet har Stiftelsen Samisk musikkfestival i Kautokeino fått 200 000 kroner i støtte for å videreutvikle ideen om å remastre eldre Sámi Grand Prix-sanger.</p>
<p>Stiftelsen Samisk musikkfestival gjorde dette i 2019 i forbindelse med at det var 30 år siden Sámi Grand Prix ble arrangert for første gang. Ideen er at man får unge artister og produsenter til å lage en nyinnspilling av gamle klassikere og de hadde både utgivelser og konserter der disse nye miksene ble fremført. SMF ser nå potensialet i å arbeide med å utvikle konseptet, både for å løfte frem nye, unge artister og produsenter, men også for å samarbeide med andre samiske festivaler - i denne omgang Márkomeannu.</p>
<p>– Dette er et veldig spennende prosjekt som vil være med på å utvikle både Samisk musikkfestival og Márkomeannu, i og med at de er med som samarbeidspartnere i prosjektet. I tillegg vil det være med på å løfte frem joik på flere scener, siden det er etablert et samarbeid blant annet med Riksscenen også, sier sametingsråd Henrik Olsen (NSR).</p>
<p>I 2020 skal i tillegg Stiftelsen Samisk musikkfestival ha fokus på å rekruttere kvinnelige produsenter og skal gjennom workshops og med mentorer utvikle flere musikkprodusenter i Sápmi.</p>
<p>– At det er fokus på å rekruttere flere musikkprodusenter, og spesielt kvinnelige produsenter, gjør at dette er et prosjekt som i tillegg vil være med på å utvikle det samiske artist- og kunstmiljøet generelt i Sápmi. Dette er et godt eksempel på hvordan vi gjerne ser at våre samiske institusjoner er med på å øke kompetansen også utenfor egen institusjon.</p>
<p type="title">Støtte til utgivelse av samisk litteratur</p>
<p>Sametingsrådet har også gitt støtte til utgivelse av samisk litteratur. Det er blant annet gitt 331.000 kroner i støtte til Solum Forlag AS til oversettelse av Kathrine Nedrejords roman <span type="quote">“Det Sara skjuler”</span>.</p>
<p>– Kathrine Nedrejord er en forfatter som tar opp temaer som er vanskelig å snakke om. I denne ungdomsromanen er tematikken voldtekt og overgrep som skjer etter en fest, og boka utspiller seg i Karasjok. Boka har allerede fått gode kritikker og vi håper at den vil kunne bidra til mer debatt om temaet når den også kommer på nordsamisk, sier Olsen.</p>
<p>Neste søknadsfrist på tilskuddsordningen til produksjon av samisk litteratur er 1. mars 2020. Tilskuddsordningen til kulturtiltak har åpen søknadsfrist.</p>
<p><em type="italic">For spørsmål og/eller intervju, kontakt sametingsråd Henrik Olsen (NSR), tlf. +47 907 75 219 </em></p>
</body></document>
