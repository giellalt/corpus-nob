<document xml:lang="nob" id="no_id"><header><title>PRM: Samisk reiselivsprosjekt inn i en ny fase</title><genre code="admin"/><author><unknown/></author><year>2017</year><wordcount>381</wordcount><conversion_status type="standard"/><availability><free/></availability><multilingual/><origFileName>https://www.sametinget.no/Om-Sametinget/Arkiv-perioden-2016-2017/Pressemeldinger/PRM-Samisk-reiselivsprosjekt-inn-i-en-ny-fase</origFileName><parallel_text xml:lang="sma" location="prm-saemien-fealadasseprosjekte-akten-orre-boelhken-sijse.html"/><parallel_text xml:lang="sme" location="prd-sami-matkeealahusproseakta-odda-muttus.html"/><parallel_text xml:lang="smj" location="prm-same-mannoaeladusprosjaekta-aadaa-mihttomieren.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">PRM: Samisk reiselivsprosjekt inn i en ny fase</p>
<p>Sametinget vil i et samarbeidsprosjekt mellom NordNorsk Reiseliv, de tre nordligste fylkene og Innovasjon Norge, styrke samiske reiselivsbedrifter. Sametingsråd Mariann Wollmann Magga håper at prosjektet vil gi et løft for samisk reiselivssatsing.</p>
<p>Samisk reiseliv 2.0 er et 3-årig prosjekt som ledes av NordNorsk Reiseliv. Hensikten med reiselivsprosjektet er å styrke kompetansen og markedstilgangen for samiske reiselivsbedrifter. Prosjektet skal gå over tre år. Sametingsrådet har gitt et årlig tilskudd på 850.000 kroner til prosjektet.</p>
<p>Styringsgruppa består av representanter fra Sametinget, NordNorsk Reiseliv og en reiselivsbedrift fra hver av de tre nordligste fylkene. Styringsgruppa har sin offisielle startdato tirsdag 2. mai 2017 i Alta. Leder for styringsgruppa er Ellinor Guttorm Utsi, som har mange års erfaring fra reiselivsnæringen.</p>
<p>Det er i alt 25 ulike samiske reiselivsprosjekter fra de tre nordligste fylkene som får muligheten til å delta. Kompetanseheving og profesjonalisering vil stå helt sentralt. Dette er særlig viktig for at de samiske reiselivsaktørene skal bli bedre rustet til å levere på merkevaren Nord-Norge.</p>
<p>Sametingsråd Mariann Wollmann Magga mener det er et stort potensial i å utvikle samiske reiselivsprosjekter, spesielt nå som reiselivsnæringen i nord blomstrer.</p>
<p><em type="italic">– Den samiske kulturen er unik og vakker. Vi må klare å kommersialisere den uten at vi ødelegger vår kultur. Dette vil også være fokus i dette spennende prosjektet. </em></p>
<p type="title">Nettverk og møteplasser viktig</p>
<p>Et tidligere samisk reiselivsprosjekt viste at en møteplass for samisk reiselivsnæring er viktig. Faglige diskusjoner, utveksling av tanker og ideer, og det å få innspill på eget produkt, var viktige ingredienser. Nettverksbygging og kunnskapsdeling vil bli tatt med videre i denne nye fasen av prosjektet.</p>
<p><em type="italic">– Et samarbeid mellom de samiske reiselivsaktørene mener jeg er helt essensielt for at samisk reiseliv skal lykkes. NordNorsk Reiseliv har en spesialkompetanse på reiselivet i nord og dette, sammen med den samiske kompetansen i styringsgruppen og samiske reiselivsbedrifter, vil kunne gi gode resultater, mener Magga. </em></p>
<p>Hun legger til at samiske reiselivsbedrifter må regne med at de selv må stå for størsteparten av jobben, for det er beinhardt å være bedriftseier, men hun tror at samisk reiseliv 2.0 vil være en sterk bidragsyter til at samisk reiselivsnæring blir en suksess.</p>
<p><em type="italic">For intervju, kontakt sametingsråd Mariann Wollmann Magga, tlf. 977 02 350For annen informasjon, kontakt rådgiver Kirsten Østby, tlf. 78 47 41 08 </em></p>
</body></document>
