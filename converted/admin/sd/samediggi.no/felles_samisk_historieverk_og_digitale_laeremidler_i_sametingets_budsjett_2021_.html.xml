<document xml:lang="nob" id="no_id"><header><title>Felles samisk historieverk og digitale læremidler i Sametingets budsjett 2021  - Sametinget</title><genre code="admin"/><author><unknown/></author><year>2020</year><wordcount>398</wordcount><conversion_status type="standard"/><availability><free/></availability><multilingual/><origFileName>https://sametinget.no/saernieh/felles-samisk-historieverk-og-digitale-laremidler-i-sametingets-budsjett-2021.8507.aspx?sprak=1</origFileName><parallel_text xml:lang="sme" location="oktasas_sami_historjaoahpponeavvu_ja_digitala_oahpponeavvut_samedikki_2021_buseahtas_.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Felles samisk historieverk og digitale læremidler i Sametingets budsjett 2021</p>
<p><em type="italic">Sametingsrådet foreslår å utarbeide et felles samisk historieverk for skolene. Dette er i tråd med NOU 2016: 18 - Hjertespråket og forslag på tiltak fra rapport om grenseoverskridene skolesamarbeid. – Dette gjøres som en del av en større omlegging av læremiddelutviklingen fra Sametingsrådet side, sier sametingsråd Mikkel Eskil Mikkelsen (NSR). </em></p>
<p>Sametingsrådet forslår å øke tilskuddet til læremiddelutvikling med over 10 millioner. Det utgjør en økning på 57 prosent fra budsjettet i 2020.</p>
<p>– Til sammen presenterer vi nye grep og peker ut en ny retning for samisk læremiddelutvikling. Vi vet at nye læreplaner krever nye læremidler og det er et prekært behov i skolene i dag, sier sametingsråd Mikkel Eskil Mikkelsen (NSR).</p>
<p type="title">Felles samisk historieverk</p>
<p>Sametingsrådet presenterer en ny satsning på læremiddelfeltet i budsjettforslag for 2021. Sametingsrådet foreslår å satse på det grenseoverskridende læremiddelsamarbeidet i en pilot som tar for seg historieverk.</p>
<p>– Samarbeidet mellom Sametingene på dette feltet har store muligheter. Vi har to rapporter som peker på at et slikt samarbeid har potensiale, og jeg er glad for å følge opp Hjertespråket og Grenseløs samisk opplæring på denne måten. Det er jo et helt klart mål at vi samer skal ha et felles samisk historieverk, sier Mikkelsen.</p>
<p>Det settes av 500 000 kroner til prosjektet i 2021.</p>
<p type="title">Rammeavtaler</p>
<p>Sametingsrådet har i flere omganger varslet tiltak for å bedre læremiddelutviklingen. Nå jobber Sametinget med å inngå rammeavtaler med forlag for å sikre en forutsigbarhet for forlagene. I neste års budsjett forslås det å satse videre på rammeavtaler med 6 millioner kroner.</p>
<p>– Vi må hele tiden søke bedre og mer forutsigbare ordninger for læremiddelutviklingen. Sametingsrådet tilbyr nå forlagene forutsigbare rammer i form av offentlige anskaffelser og ser at det er et grep for å sikre forlagenes mulighet til planlegge langsiktig, sier Mikkelsen.</p>
<p type="title">Digitale læremidler</p>
<p>Nye læreplaner i skolen fordrer at nye samiske læremidler realiseres raskt. Regjeringen har i forslaget til statsbudsjett for 2021 foreslått en engangsbevilgning til digitale læremidler på samisk.</p>
<p>– Sametingsrådet følger opp regjeringens forslag med å prioritere utvikling av digitale læremidler. Digitalisering står sentralt i fagfornyelsen og generelt i samfunnsutviklingen, og sametingsrådet følger dette opp med tydeligere prioritering på utvikling av samiske digitale læremidler av høy kvalitet, avslutter Mikkelsen.</p>
<p>Sametingets budsjett 2021 - sametingsrådets forslag til innstilling</p>
<p><em type="italic">For spørsmål eller intervju, kontakt sametingsråd </em><em type="italic">Mikkel Eskil Mikkelsen (NSR </em><em type="italic">) +47 917 42 161 </em><em type="italic">mikkel.eskil.mikkelsen@samediggi.no . </em></p>
</body></document>
