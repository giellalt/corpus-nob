<document xml:lang="nob" id="no_id"><header><title>Samiske barns rettigheter styrkes i ny barnevernslov - Sametinget</title><genre code="admin"/><author><unknown/></author><year>2021</year><wordcount>468</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/samiske-barns-rettigheter-styrkes-i-ny-barnevernslov.15368.aspx</origFileName><parallel_text xml:lang="sme" location="sami_manaid_rievttit_nannejuvvojit_odda_manaidsuodjaluslagas_.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Samiske barns rettigheter styrkes i ny barnevernslov</p>
<p><em type="italic">Sametinget er fornøyd når det endelig er blitt fastsatt at barnets beste skal være avgjørende i alle handlinger og avgjørelser som berører barn, og at barnets etnisitet, språk, kultur og religion skal være en del av barnets beste-vurdering. </em></p>
<p>Hans Ole Eira    Kenneth Hætta    I forrige uke vedtok Stortinget ny barnevernslov og den nye loven tar utgangspunkt i barnet som et individ med selvstendige rettigheter. Målet med den nye barnevernsloven er å sette barnas behov i sentrum, og styrke rettssikkerheten for barn og foreldre. Barnets beste skal være det avgjørende hensyn ved alle handlinger og avgjørelser etter loven som berører barn. Sametinget har deltatt i dette arbeidet gjennom konsultasjoner.</p>
<p>– Vi har hatt som mål at også samiske barns rettigheter som urfolk skal synliggjøres og styrkes. Sametinget er fornøyd at vi har fått fastslått i formålet til den nye barnevernsloven at barnas etnisitet, språk, kultur og religion skal ivaretas når barnets beste skal vurderes, sier sametingsråd Hans Ole Eira (Sp).</p>
<p>Sametinget mottar tilbakemeldinger om manglende forståelse for samiske barns rettigheter og behov innenfor alle deler av barnevernstjenesten. Barnas rett til en oppvekst med samisk språk og kultur etterspørres og synliggjøres i liten grad, og blir ikke tilstrekkelig vektlagt ved valg av omsorgsformer.</p>
<p>– Samiske barn møter i dag et barnevern som ikke alltid er i stand til å ivareta deres rett til å vokse opp med sitt samiske språk og kultur. Barnas rettigheter som urfolksbarn er ikke tilstrekkelig kjent innenfor barnevernssystemet, sier Eira.</p>
<p>Eira påpeker at det er liten kunnskap om samisk språk og kultur innenfor alle nivåer i barnevernstjenesten, både i kommuner og i statlige institusjoner. Dette bekreftes gjennom en undersøkelse gjennomført på oppdrag fra Barne-, ungdoms- og familiedirektoratet (Bufdir).</p>
<p>– Manglende kunnskap er lite tilfredsstillende og gir begrensede mulighet til å fange opp, og å vurdere samiske barns behov, sier Eira.</p>
<p>Samiske barn som urfolk har et særlig vern som må vektlegges. Det har derfor vært viktig at samiske barn synliggjøres i loven, Sametinget er fornøyd med at det kommer klart frem i Barnevernsloven formålsparagrafer at barnevernet i sitt arbeid skal ta hensyn til barnets etniske, kulturelle, språklige og religiøse bakgrunn i alle faser av saken, og at samiske barns særskilte rettigheter skal ivaretas.</p>
<p>Det innebærer at samiske barns etnisitet, språk og kultur ivaretas i alle handlinger og avgjørelser i barnevernet, deriblant valg av tiltak, fosterhjem og institusjoner.</p>
<p>– Fra Sametingets side er vi fornøyd med at samiske barns rettigheter er styrket i ny barnevernslov. Samtidig ser vi at det også er nødvendig å styrke kompetansen om samiske barn innenfor barnevernsfeltet. Vi har derfor bidratt til større kompetansekrav i forskrifter for høyere utdanninger innenfor barnevern, og andre utdanninger som ivaretar samiske barn, sier Eira.</p>
<p><em type="italic">For intervju eller spørsmål, kontakt sametingsråd </em><em type="italic">Hans Ole Eira (Sp), mob. +47 918 61 471, </em><em type="italic">hans.ole.eira@samediggi.no </em></p>
</body></document>
