<document xml:lang="nob" id="no_id"><header><title>PRM: Gir støtte til utviklingsprosjekt som skal styrke landbruket i Storfjord</title><genre code="admin"/><author><unknown/></author><year>2020</year><wordcount>322</wordcount><conversion_status type="standard"/><availability><free/></availability><multilingual/><origFileName>https://www.sametinget.no/Nyhetsarkiv/PRM-Gir-stoette-til-utviklingsprosjekt-som-skal-styrke-landbruket-i-Storfjord</origFileName><parallel_text xml:lang="sme" location="prd-adda-doarjaga-ovddidanprosektii-mii-galga-nannet-eanadoalu-omasvuonas.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title" xml:lang="nno">PRM: Gir støtte til utviklingsprosjekt som skal styrke landbruket i Storfjord</p>
<p>Sametingsrådet har innvilget 300.000 kroner i tilskudd til Storfjord kommune til prosjektet <span type="quote" xml:lang="nno">«Styrking av landbruket i Storfjord»</span>.</p>
<p>Dette er et 3-årig prosjekt med mål å opprettholde og øke dagens produksjoner i det tradisjonelle jordbruket, styrke næringsgrunnlaget gjennom tilleggsnæringer, økt aktivitet i skogbruket og ta ut merverdier gjennom foredling av gårdens og bygdas produkter.</p>
<p>Landbruket i Storfjord har hatt en svært negativ utvikling over mange år. Storfjord kommune har derfor gjennomført et forprosjekt for å se på mulighetene for å styrke landbruket i kommunen. Resultatene viser at det er et stort potensial for å utvikle landbruket i kommunen. Dette gjelder både innen tradisjonelt jordbruk med husdyrhold, dyrking, skogbruk og bioenergi, og tilleggsnæringer som reiseliv.</p>
<p>Sametingsråd Silje Karine Muotka (NSR) synes det er positivt at Storfjord kommune nå tar initiativ til å sette i gang et oppfølgende prosjektet som bygger på de oppløftende resultatene som forprosjektet har gitt.</p>
<p>– Landbruket i kommunen er en næring som betyr mye for å beholde bosettingen og bidra til utvikling i kommunen. Forprosjektet som er gjennomført har avdekket at mange unge er interessert i å ta utdanning innen landbruk og viser interesse for å skape seg en framtid innen landbruksyrket, sier Muotka.</p>
<p>Tilskuddet er bevilget fra tilskuddsordningen primærnæringer. Målet for denne tilskuddsordningen er økt antall arbeidsplasser i primærnæringene innen 2025. I tilskuddene som går til jordbruk prioriteres i år ombygginger og tilbygg til eksisterende driftsbygninger, tilretteleggende tiltak og prosjekter som bidrar til rekruttering, høyere verdiskaping og utvikling av jordbruksnæringen.</p>
<p>– Jeg har stor tro på at prosjektet vil gi en positiv utvikling i landbruket i Storfjord og det er spesielt viktig at ungdom velger å satse på et yrke innen landbruket, og at det legges til rette for at ungdom kan skape seg en fremtid innen landbruket, sier sametingsråd Silje Karine Muotka.</p>
<p><em type="italic">For intervju eller spørsmål, kontakt sametingsråd Silje Karine Muotka (NSR), +47 984 87 576, silje.karine.muotka@samediggi.no </em></p>
</body></document>
