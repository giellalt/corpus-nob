<document xml:lang="nob" id="no_id"><header><title>Ber regjeringen sikre den minste flåten i de samiske områdene - Sametinget</title><genre code="admin"/><author><unknown/></author><year>2023</year><wordcount>267</wordcount><conversion_status type="standard"/><availability><free/></availability><multilingual/><origFileName>https://sametinget.no/oddasat/bivda-raddehusa-sihkkarastit-unnimus-bivdofatnasiid-sami-guovlluin.25294.aspx?sprak=1</origFileName><parallel_text xml:lang="sme" location="bivda_raddehusa_sihkkarastit_unnimus_bivdofatnasiid_sami_guovlluin.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Ber regjeringen sikre den minste flåten i de samiske områdene</p>
<p><em type="bold">Sametingspresident Silje Karine Muotka (NSR) hadde i går konsultasjon med fiskeri- og havminister Bjørnar S. Skjæran (Ap) om forslag til ny kvotemelding, som regjeringen har varslet at den vil legge fram for Stortinget. Hun ba statsråden sørge for at det materielle grunnlaget for samisk kultur sikres gjennom å gi den minste flåten i de samiske områdene gode vilkår. </em>  </p>
<p>Fiskeri- og havminister Bjørnar S. Skjæran (Ap) og sametingspresident Silje Karine Muotka (NSR)    Vegar Jakobsen Bæhr/Sámediggi</p>
<p>Sametinget har tidligere gitt innspill til de fire sentrale temaene i meldingene som har vært på høring:</p>
<list><p type="listitem">Rammebetingelser for den minste kystfiskeflåten</p>
<p type="listitem" xml:lang="dan">Gruppeinndeling i kystfiskeflåten og relevante størrelsesbegrensninger</p>
<p type="listitem">Fordeling av strukturgevinst fra utløpt tidsbegrensning i strukturkvoteordningen</p>
<p type="listitem" xml:lang="nno">Kvotefordeling for nordøstarktisk torsk og NVG-sild</p>
</list><p>Alle de fire hovedtemaene har blitt drøftet i forbindelse med konsultasjonene. Sametingspresidenten har lagt særlig vekt på at det materielle grunnlaget for samisk kultur må sikres gjennom å gi den minste flåten i de samiske områdene gode vilkår, og at strukturgevinsten må komme denne flåtegruppen til gode.</p>
<p>Muotka har i tillegg bedt regjeringen om å sikre at kystfiskeordningen videreføres som en avsetning med en fast nedre grense på 3000 tonn, som tas fra <span type="quote" xml:lang="nno">«toppen»</span> i torskekvotefordelingsprosessen, før fordeling av nasjonal kvote mellom trål og konvensjonelle redskap.</p>
<p>Sametingspresidenten uttaler at det har vært viktig for henne å bidra med innspill til denne stortingsmeldingen, som vil kunne ha stor betydning for utviklingen i de samiske kystsamfunnene i årene som kommer, men at hun ikke kan si mer om hva hun har blitt enig med regjeringen om før protokollen fra mandagens konsultasjonsmøte er ferdigstilt.</p>
</body></document>
