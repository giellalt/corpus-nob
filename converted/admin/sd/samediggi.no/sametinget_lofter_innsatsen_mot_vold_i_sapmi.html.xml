<document xml:lang="nob" id="no_id"><header><title>Sametinget løfter innsatsen mot vold i Sápmi - Sametinget</title><genre code="admin"/><author><unknown/></author><year>2022</year><wordcount>451</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/sametinget-lofter-innsatsen-mot-vold-i-sapmi.19562.aspx</origFileName><parallel_text xml:lang="sme" location="samediggi_ovddida_barggu_veahkavalddi_vuosta_samis_.html"/><parallel_text xml:lang="smj" location="samedigge_avdet_bargov_vahagisdagoj_vuosstij_samen.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Sametinget løfter innsatsen mot vold i Sápmi</p>
<p><em type="italic">Sametingsrådet fremmer i mars en redegjørelse for Sametingets plenum om tiltakene i regjeringens handlingsplan for å forebygge og bekjempe vold i nære relasjoner. </em><em type="italic">Vold i nære relasjoner er en utfordring i Sápmi, og om </em><em type="italic">lag halvparten av samiske kvinner har oppgitt at de har opplevd vold. – Forebygging og bekjempelse av vold er et viktig arbeidsfelt for Sametinget, sier sametingsråd Runar Myrnes Balto (NSR). </em></p>
<p>Runar Myrnes Balto    Kenneth Hætta    I forbindelse med den forrige regjeringens arbeid med handlingsplanen <span type="quote" xml:lang="dan">“Frihet fra vold”</span>, som ble presentert i august 2021, deltok Sametinget i arbeidet med et eget kapittel om frihet fra vold i Sápmi. I redegjørelsen peker sametingsrådet på at tiltakene i den nasjonale handlingsplanen er et godt stykke på vei for å forebygge og bekjempe vold i nære relasjoner, også i Sápmi. Men veien til frihet fra vold er fortsatt lang, og mye arbeid gjenstår.</p>
<p>Redegjørelsen, sammen med sametingsmelding om likestilling <span type="quote" xml:lang="smj">«Sábme jállu»</span>, skal danne grunnlag for videre arbeid med Sametingets egen handlingsplan for å forebygge og bekjempe vold og overgrep.</p>
<p>– Jeg ønsker å invitere sametingsrepresentantene med i prosessen om hvordan Sametinget skal arbeide videre mot vold. Vi skal bidra i oppfølgingen av regjeringens tiltak, og så skal vi også i gang med å lage en egen handlingsplan for Sametinget. Vi skal ikke hvile i arbeidet mot vold, sier Myrnes Balto.</p>
<p type="title">Arbeidet mot vold skal ha høy prioritet</p>
<p>Sametinget skal være en bidragsyter til holdningsendring og til mer åpenhet om vold. Å bryte stillheten og ikke tie om vold og overgrep, og anerkjenne at volden ødelegger samfunn, har vært avgjørende for at det nå er et samisk innsatsområde i en nasjonal handlingsplan.</p>
<p>I samarbeid med nasjonale myndigheter, og i dialog med offentlige etater bidrar Sametinget til tiltak som forebygger og bekjemper volden, og erfarer at noen av tiltakene fortsatt må jobbes videre med.</p>
<p>– Arbeidet stopper ikke der. Den virkelige jobben starter med oppfølging og videreutvikling av tiltak. Handlingsplanen slår fast at arbeidet mot vold skal ha høy prioritet også i årene som kommer. Utfordringene samfunnet står overfor, skal møtes med handling som er basert på solid og oppdatert kunnskap, sier Myrnes Balto.</p>
<p type="title" xml:lang="nno">Statssekretær til Sametinget</p>
<p>I anledning at Sametinget skal behandle saken i plenum, hadde sametingsrådet invitert justisminister Emilie Enger Mehl til Karasjok 10. mars. Hun måtte kansellere turen til Sametinget, da hun må redegjøre om Ukraina-krisen for Stortinget samme dag. I stedet kommer statssekretær Hans-Petter Aasen i Justis- og beredskapsdepartementet til Sametinget 10. mars.</p>
<p><em type="italic">For intervju eller spørsmål, kontakt sametingsråd Runar Myrnes Balto </em><em type="italic">(NSR), +47 977 73 778, </em><em type="italic">runar.myrnes.balto@samediggi.no </em></p>
<p>Sakspapirer sak 08/22 Sametingsrådets redegjørelse om tiltakene i regjeringens handlingsplan for å forebygge og bekjempe vold i nære relasjoner</p>
<p>Saksliste og program for plenumsmøte</p>
</body></document>
