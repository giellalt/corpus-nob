<document xml:lang="nob" id="no_id"><header><title>Samisk legeforening får økt direktestilskudd og støtte til seminar om helse for eldre samer i Oslo  - Sametinget</title><genre code="admin"/><author><unknown/></author><year>2022</year><wordcount>388</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/samisk-legeforening-far-okt-direktestilskudd-og-stotte-til-seminar-om-helse-for-eldre-samer-i-oslo.22643.aspx</origFileName><parallel_text xml:lang="sme" location="sami_doaktariid_searvi_oazzu_lasi_njuolggodoarjaga_ja_doarjaga_seminara_lagideapmai_dearvvasvuoda_birra_sami_vuorasolbmuide_oslos.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Samisk legeforening får økt direktestilskudd og støtte til seminar om helse for eldre samer i Oslo</p>
<p><em type="bold">Sametingsrådet har i sitt forslag til sametingsbudsjett for 2023 foreslått en økning på 200.000 i direktetilskudd til Sámi doaktáriid searvi /Samisk legeforening.    </em>   </p>
<p>Runar Myrnes Balto</p>
<p>– Samisk legeforening har over år vist at de er en svært viktig aktør i arbeidet for å sikre likeverdige       helsetilbud for den samiske befolkninga. Derfor er vi glade for å kunne prioritere å gi dem økte driftsmidler i 2023. Det vil forhåpentligvis gjøre det enklere for dem å bruke enda mer tid til den viktige jobbe de gjør for oss alle, sier    s    ametingsråd Runar Myrnes Balto (NSR).</p>
<p>Et eksempel på den Samiske legeforeningas arbeid er arrangering av seminarer om viktige tema. I tillegg til å øke direktetilskuddet, har Sametingsrådet også bevilget dem et tilskudd på 75.000 til å arrangere seminar om helse for eldre samer i Oslo. Tema vil blant annet være eldre samers rettigheter innenfor helse- og omsorgstjenesten i hovedstaden.</p>
<p>– Samiske eldre i storbyene er usynliggjorte, men har lenge etterlyst helse- og omsorgstilbud tilpasset samisk språk og kultur. Det er derfor positivt at Sámi doaktáriid searvi/ Samisk legeforening setter samiske eldre i Oslo på dagsorden med dette s eminaret. Dette vil bidra til å spre informasjon til samiske eldre, deres pårørende og også til Oslo kommune, sier Myrnes Balto.</p>
<p>Seminaret skal i følge legeforeninga bidra til å avdekke utfordringer, tilgjengelige ressurser og forbedringspotensialer knyttet til samisk språk og kulturkompetanse innenfor helse og omsorgssektoren for eldre samer i Oslo. Seminaret vil også bidra til å skape nettverk mellom fagressurser innen helse og den samiske befolkningen i Oslo, og vil dermed bidra til å finne konkrete tiltak for helsetilbudet for eldre samer i Oslo.</p>
<p>– Sametinget ser at det er viktig å løfte opp    utfordringer   knyttet til å bli eldre same i Osloregionen. Samfunnet trenger å finne gode løsninger som ivaretar deres rett og behov for helse- og omsorgstjenester der samisk språk og    kultur er sentralt. De    samiske eldre skal ha en verdig alderdom, sier Myrnes Balto.</p>
<p>I forbindelse med seminaret vil det også være omvisning i Dronning Ingrids hage, en demenslandsby som Oslo kommune etablerer i Oslo og som skal ha samisk profilering på deler av sykehjemmet.</p>
<p>Seminaret arrangeres på Samisk hus Oslo.</p>
<p><em type="italic">For intervju eller spørsmål, kontakt sametingsråd Runar Myrnes Balto (NSR), </em><em type="italic">runar.myrnes.balto@samediggi.no </em>   </p>
</body></document>
