<document xml:lang="nob" id="no_id"><header><title>PRM: Gruveeventyret i Repparfjord går mot slutten</title><genre code="admin"/><author><unknown/></author><year>2018</year><wordcount>227</wordcount><conversion_status type="standard"/><availability><free/></availability><multilingual/><origFileName>https://www.sametinget.no/Nyhetsarkiv/PRM-Gruveeventyret-i-Repparfjord-gaar-mot-slutten</origFileName><parallel_text xml:lang="sme" location="prd-ruvkeniehku-riehpovuonas-lea-loahpahuvvomin.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">PRM: Gruveeventyret i Repparfjord går mot slutten</p>
<p>Regjeringserklæringen sier at alle nye sjødeponi fra gruveindustrien nå settes på hold. Sametingsråd Silje K. Muotka finner det utenkelig at regjeringen, med Venstre og med grunnlag i regjeringsplattformen, nå kan gi en driftstillatelse etter mineralloven for gruvedrift i Repparfjord.</p>
<p>– Dette betyr at Nussir ASA sitt eventyrprosjekt nå endelig går mot slutten, sier sametingsråd Silje K. Muotka.</p>
<p>Nussir ASA fikk i desember 2016 utslippstillatelse for sjødeponi i Repparfjord etter forurensingsloven. Nærings- og fiskeridepartementet behandler nå driftstillatelse etter mineralloven.</p>
<p>Muotka mener at det er på tide at det nå gjøres en gjennomgang av konsekvenser ved sjødeponi slik regjeringspartiene nå er enige om.</p>
<p>– Vi må hindre at gruveindustrien ødelegger flere fjorder, og fortrenger annen naturbasert og kulturbærende næringsvirksomhet, sier Muotka.</p>
<p>I regjeringserklæringen slås det fast at ingen nye sjødeponi for gruveindustrien skal tillates i inneværende stortingsperiode og ikke før evalueringen av mineralloven er sluttført. Av de hensyn departementet etter mineralloven skal vurdere, er miljømessige konsekvenser og sikringen av naturgrunnlaget for samisk kultur, næringsliv og samfunnsutvikling.</p>
<p>– Jeg er trygg på at en slik evaluering vil slå fast det Sametinget har ment lenge, at Norge ikke lenger kan være enestående i verden på å tillate forsøpling av våre fjorder, sier Muotka.</p>
<p>For spørsmål eller intervju, kontakt sametingsråd Silje K. Muotka , mob. +47 984 87 576</p>
<p>Bilder av sametingsråd Silje K. Muotka</p>
</body></document>
