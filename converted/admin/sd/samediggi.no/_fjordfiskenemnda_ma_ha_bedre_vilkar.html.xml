<document xml:lang="nob" id="no_id"><header><title>– Fjordfiskenemnda må ha bedre vilkår - Sametinget</title><genre code="admin"/><author><unknown/></author><year>2021</year><wordcount>390</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/fjordfiskenemnda-ma-ha-bedre-vilkar.10184.aspx</origFileName><parallel_text xml:lang="sme" location="_vuotnaguolastuslavdegottis_fertejit_leat_buoret_eavttut_.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">– Fjordfiskenemnda må ha bedre vilkår</p>
<p><em type="bold">Sametinget og Troms og Finnmark fylkeskommune mener det er uholdbart at Fjordfiskenemnda ikke har arbeidsvilkår som sikrer at den kan gjøre jobben mandatet legger opp til. </em></p>
<p>Bjørn Inge Mo og Silje Karine Muotka    Troms og Finnmark fylkeskommune og Sametinget    Fylkeskommunen og Sametinget oppnevner medlemmer til Fjordfiskenemnda, som jobber for å styrke forvaltningen av fjordfiskeriene, med særlig vekt på samisk bruk og dens betydning i samiske lokalsamfunn. Fiskeridirektoratet har sekretariatsfunksjonen til nemnda, med en ansatt i en tredjedelsstilling og som ikke jobber uavhengig av direktoratet.</p>
<p>– Sametinget har tatt opp dette mange ganger. Det har vært gjort gjentatte forsøk på å sette søkelys på problemene med Fjordfiskenemdas arbeidsvilkår, og vi ber om at dette nå må bli tatt på alvor, sier sametingsråd Silje Karine Muotka (NSR).</p>
<p>Troms og Finnmark fylkeskommune og Sametinget har derfor sendt brev til Nærings- og Fiskeridepartementet, Stortingets næringskomite og Fiskeridirektoratet, der det påpekes at Fjordfiskenemnda må ha tilstrekkelige sekretariatsressurser for å kunne etterleve sitt mandat på en anstendig måte.</p>
<p type="title">Behov for rolleavklaring</p>
<p>For nemnda er det svært viktig at sekretariatet kan bistå Fjordfiskenemnda i det strategiske, faglige og politiske arbeidet, uten å være bundet av forvaltningens syn på de sakene nemnda behandler. Dette gjør seg gjeldende blant annet i forbindelse med reguleringssaker, tolking av saksforberedelser, framsettelse av vedtak, oppfølging av vedtak, og muligheten for å kunne representere nemnda, heter det i brevet fra Sametinget og fylkeskommunen.</p>
<p>Manglende sekretariatsressurser gjør det også utfordrende å finne kandidater som vil sitte i nemnda. Troms og Finnmark fylkeskommune og Sametinget mener derfor at det er viktig at Fjordfiskenemnda får disponere sekretær i full stilling og at denne gis mulighet til å bistå nemda uavhengig av føringer fra forvaltningen.</p>
<p>– Da flertallet i Stortingets næringskomité leverte sin innstilling om bevilgninger på inneværende års statsbudsjett (Innst. 8 S (2019-2020)), ble behovet for å styrke kunnskapsgrunnlaget og øke den lokale medvirkningen i forvaltningen av lokale bestander trukket fram. Her har Fjordfiskenemnda en selvsagt rolle. Regjeringen ble dessuten bedt om å se på muligheten for å etablere et pilotprosjekt, der fiskeriforskningsmidler benyttes til styrking av regional havressursforvaltning, sier fylkesrådsleder Bjørn Inge Mo (Ap).</p>
<p><em type="italic">For ytterligere kommentarer, kontakt: </em></p>
<p><em type="italic">Sametingsråd for næring og kultur, Silje Karine Muotka (NSR), tlf: 984 87 576 Fylkesrådsleder Bjørn Inge Mo (Ap), tlf: 977 62 641 </em></p>
<p>Brev sendt til Stortinget, Department og direktorat 10. desember 2020</p>
</body></document>
