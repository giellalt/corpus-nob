<document xml:lang="nob" id="no_id"><header><title/><genre code="admin"/><author><unknown/></author><wordcount>233</wordcount><conversion_status type="standard"/><availability><free/></availability><submitter name="Kevin Brubeck Unhammer" email="unhammer@fsfe.org"/><multilingual><language xml:lang="nob"/><language xml:lang="sme"/><language xml:lang="eng"/></multilingual><origFileName>http://www.sametinget.no/layout/set/print/Naeringer/Reindrift/Vil-granske-vedtak-om-aa-fjerne-reindrift-fra-kommunal-plan</origFileName><parallel_text xml:lang="sme" location="aigu-guorahallat-mearradusa-ahte-sihkkut-boazodoalu-gielddaplanas.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p>Vil granske vedtak om å fjerne reindrift fra kommunal plan / Reindrift / Næringer / Forsiden - Sametinget</p>
<p type="title">Vil granske vedtak om å fjerne reindrift fra kommunal plan</p>
<p>21. november 2013</p>
<p>Sametingsråd Thomas Åhrén reagerer sterkt på Midtre Gauldal kommunes vedtak om å fjerne omtale av reindrift og samiske interesser fra nytt planprogram. Åhrén understreker at plan- og bygningsloven de siste årene er skjerpet, nettopp for å ivareta urfolks interesser i offentlige planprosesser.</p>
<p>- Slik kommunestyrets debatt er omtalt i lokalpressen, framstår den både uverdig og diskriminerende. Man kan ikke utslette et urfolks interesser gjennom enkle pennestrøk og benkeforslag basert på historiske fordommer, understreker sametingsråd Thomas Åhrén.</p>
<p>Kommunestyret i Midtre Gauldal kommune vedtok enstemmig å fjerne formuleringen i forslaget til planprogram om at reindrift skulle vurderes som grunnlag for samisk kultur. Sametingsrådet vil nå granske saken og vedtaket i kommunen, blant annet lovligheten i vedtaket som er gjort. Han konstaterer også at heller ikke Sametingets planveileder ser ut til å være fulgt.</p>
<p>- Formålet med den etter hvert omfattende lovbeskyttelsen av samisk kultur og samisk reindrift, er jo nettopp å sikre samene mot vilkårlig politisk og juridisk behandling og diskriminering. Det kan virke som om de folkevalgte i Midtre Gauldal ikke har forstått rekkevidden av dette, sier Åhrén.</p>
<p xml:lang="sme"><em type="bold">Kontakt </em>Sametingsråd Thomas Åhrén, tel. +47 908 39 663 </p>
<p><em type="bold">Mer om saken </em>Saken i Trønderbladet: Nekter å si R for rein Midtre-Gauldals enstemmige vedtak (pdf) </p>
</body></document>
