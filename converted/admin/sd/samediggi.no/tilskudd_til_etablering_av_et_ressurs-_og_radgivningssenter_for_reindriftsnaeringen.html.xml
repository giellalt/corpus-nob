<document xml:lang="nob" id="no_id"><header><title>Tilskudd til etablering av et ressurs- og rådgivningssenter for reindriftsnæringen - Sametinget</title><genre code="admin"/><author><unknown/></author><year>2024</year><wordcount>238</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/tilskudd-til-etablering-av-et-ressurs-og-radgivningssenter-for-reindriftsnaringen.33252.aspx</origFileName><parallel_text xml:lang="sme" location="doarjja_asahit_resursa-_ja_raddeaddinguovddaza_boazodoalu_varas.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Tilskudd til etablering av et ressurs- og rådgivningssenter for reindriftsnæringen</p>
<p><em type="italic">Sametingsrådet har tildelt Ovddos AS i Kautokeino 500 000 kroner til prosjektet Nannet - Etablering av et ressurs- og rådgivningssenter for reindriftsnæringen. </em></p>
<p xml:lang="sme">Silje Karine Muotka    Árvu/Sametinget</p>
<p>Ovddos AS er heleid av Kautokeino kommune og har ansvaret for å forvalte omstillingsprogrammet, som skal bidra til å skape nye og sikre eksisterende arbeidsplasser, samt øke robustheten i næringslivet og bidra til å øke innovasjonsevnen. Nannet er et prosjekt i regi av Ovddos AS og reinbeitedistriktene i Vest-Finnmark. Prosjektet ble startet i 2021 og målet er å etablere et permanent rådgivnings- og ressurssenter for reindrifta, som eies av reindrifta. </p>
<p>Prosjektets mål er å utvikle en fysisk og digital kompetanse- og ressursarena hvor rådgivning, regnskaps- og sekretariatsfunksjon tilgjengeliggjøres for distriktene, og som bidrar til å initiere og strukturere samhandling internt, og styrke kompetansen internt i næringen og eksternt om næringen, med det formål å styrke reindriftsnæringen i Kautokeino.</p>
<p>Sametingspresident Silje Karine Muotka er glad for å kunne være med å støtte opp om prosjektet.</p>
<p>– Dette er et svært viktig prosjekt for reindrifta. Prosjektet er helt i tråd med Sametingets prioriteringer om nyskapning og utvikling av reindriften. Jeg håper at støtten fra Sametinget kan være med på å hjelpe prosjektet trygt i mål, sier sametingspresidenten.</p>
<p>Tilskuddet på 500 000 kroner gis over tilskuddsordningen Reindrift, hvor målet er å sikre og styrke tradisjonell familiebasert reindrift, samt øke inntjening og senke tapstall til rovvilt.</p>
</body></document>
