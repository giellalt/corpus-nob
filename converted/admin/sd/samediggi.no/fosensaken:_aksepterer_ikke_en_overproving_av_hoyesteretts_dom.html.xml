<document xml:lang="nob" id="no_id"><header><title>Fosensaken: Aksepterer ikke en overprøving av Høyesteretts dom - Sametinget</title><genre code="admin"/><author><unknown/></author><year>2021</year><wordcount>348</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/fosensaken-aksepterer-ikke-en-overproving-av-hoyesteretts-dom.18917.aspx</origFileName><parallel_text xml:lang="sme" location="fovsen-njaarke_assi:_ii_dohkket_ahte_eai_doahttal_alimusrievtti_duomu.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Fosensaken: Aksepterer ikke en overprøving av Høyesteretts dom</p>
<p><em type="italic">Sametingspresidenten hadde møte med olje- og energiminister Marte Mjøs Persen i dag om hvordan departementet vil etterleve Høyesteretts dom i Fosensaken. – Vi oppnådde ingen samforståelse av hva som nå må skje. Jeg er urolig for at departementets varslede framgangsmåte ikke sikrer at det ulovlige vindkraftanlegget stanser, sier sametingspresident Silje Karine Muotka. </em></p>
<p><em type="italic">Sametingspresident Silje Karine Muotka besøkte Fosen reinbeitedistrikt i november. Hun ville høre mer fra dem om prosessen etter at reineierne vant i Høyesterett. Med på denne turen var også olje- og energiminister Marte Mjøs Persen.        </em></p>
<p>I forkant av møtet har Sametinget respondert på departementets brev av 13.12 der de varsler en endring av en ugyldig konsesjon. I brevet skriver Sametinget at man finner grunn til å påpeke at Høyesterett bygger dommen på lagmannsrettens bevisvurdering som er omfattende og faglig oppdatert:</p>
<p><span type="quote">"Når da departementet uttrykker at de ser behov for å utarbeide et oppdatert kunnskapsgrunnlag for endring av en ugyldig konsesjon er det nærliggende å lese dette som et forsøk på å foreta en overprøving av Høyesteretts dom, noe som er i strid både med grunnloven og grunnleggende rettsstatsprinsipper."</span></p>
<p>Les Sametingets brev til Olje- og energidepartementet</p>
<p>– Departementets varslede omgjøringsvedtak er ikke en etterlevelse av Høyesteretts dom hvor det konstateres at konsesjonen er ugyldig. Departementet må fatte vedtak der konsesjonen trekkes tilbake før det eventuelt vurderes hva som skal skje med anlegget som er der. Slik departementet legger opp til nå så vil en virksomhet uten gyldig konsesjon og uten tilgang til området foregå på ubestemt tid. Departementet har et selvstendig ansvar for at en slik ulovlig virksomhet ikke fortsetter, sier sametingspresident Muotka.</p>
<p>Sametingspresidenten ble enig med olje- energiministeren om at dialogen mellom departementet og Sametinget skal fortsette, for å se om det er mulig å forstå hverandre bedre.</p>
<p>– Jeg understreker likevel at en saksgang som både Sametinget og reindriftsdistriktene finner uriktig ikke gir grunnlag for en løsning som sikrer at Norge overholder sine menneskerettslige forpliktelser i denne saken, avslutter sametingspresident Muotka.</p>
<p><em type="italic">For intervju eller spørsmål, kontakt sametingspresident Silje Karine Muotka (NSR), tlf. +47 984 87 576, silje.karine.muotka@samediggi.no </em></p>
</body></document>
