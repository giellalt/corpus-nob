<document xml:lang="nob" id="no_id"><header><title>PRM: Innvilget støtte til ung fisker</title><genre code="admin"/><author><unknown/></author><year>2018</year><wordcount>261</wordcount><conversion_status type="standard"/><availability><free/></availability><multilingual/><origFileName>https://www.sametinget.no/Nyhetsarkiv/PRM-Innvilget-stoette-til-ung-fisker</origFileName><parallel_text xml:lang="sma" location="prm-daaarjoem-daaarjoeji-noere-goeoelijasse.html"/><parallel_text xml:lang="sme" location="prd-juolluda-doarjaga-nuorra-guolasteaddjai.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">PRM: Innvilget støtte til ung fisker</p>
<p><em type="italic">Sametingsrådet gir 266.000,- kroner i støtte til en ung fisker i Karlsøy kommune i Troms som ønsker å etablere seg med eget fartøy. </em></p>
<p>Sametingsrådet har innvilget støtte på totalt 266.000,- kroner til en ung fisker (22) i Karlsøy kommune som ønsker å etablere seg i fiskerinæringen med eget fartøy og som ønsker å fiske i åpen gruppe. Pengene fra Sametinget skal gå til kjøp av fartøy med redskaper og utstyr.</p>
<p>- Det er viktig å bidra til at det bygges opp en aktiv kyst- og fjordflåte for å opprettholde fiskerivirksomheten i de samiske kyst- og fjordområdene. Da må vi støtte opp under unge som ønsker å satse, sier sametingsråd Silje Karine Muotka.</p>
<p>Sametinget ønsker å bidra til oppbygging av den nære kystflåten i de sjøsamiske bosettingsområdene, og prioriterer støtte til unge fiskere som gjør en førstegangsinvestering. Fiskeripolitikken til Sametinget har et sterkt fokus på å ivareta og styrke den minste flåtens rettigheter til kyst- og fjordfiske.</p>
<p>- Ved å gi økonomisk støtte til fiskere som investerer i fiskefartøy og som ønsker å etablere seg i næringen, håper vi å motivere og bidra til å styrke bosetting, verdiskaping og sysselsetting i samiske kyst- og fjordstrøk. Det er også viktig med tanke på rekruttering til fiskeriyrket, sier sametingsråd Muotka.</p>
<p>Sametingsrådet innvilget torsdag 5. april 2018 støtte til enkeltmannsforetaket Anders Hansen i Karlsøy kommune (200.000,- kroner til båt og 66.000,- kroner til redskap/utstyr). Søknaden er godt innenfor prioriteringene i Sametingets budsjett for marine næringer i 2018.</p>
<p><em type="italic">For mer informasjon, kontakt sametingsråd Silje Karine Muotka, telefon 984 87 576 </em></p>
</body></document>
