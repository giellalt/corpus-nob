<document xml:lang="nob" id="no_id"><header><title>Hva kan eldre beinmateriale og treverk fortelle om den gamle markedsplassen i Skibotn? - Sametinget</title><genre code="admin"/><author><unknown/></author><year>2021</year><wordcount>378</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/hva-kan-eldre-beinmateriale-og-treverk-fortelle-om-den-gamle-markedsplassen-i-skibotn.14965.aspx</origFileName><parallel_text xml:lang="sme" location="maid_sahttet_boarraset_daktematerialat_ja_muorraavdnasat_muitalit_ivgobada_dolos_markanbaikki_birra_.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Hva kan eldre beinmateriale og treverk fortelle om den gamle markedsplassen i Skibotn?</p>
<p><em type="italic">I 2019 og 2020 har arkeologer og arkeologistudenter tilknyttet Universitetet i Tromsø foretatt utgravninger ved den gamle markedsplassen i Skibotn i Storfjord kommune. Nå har </em><em type="italic">s </em><em type="italic">ametingsrådet bevilget 80 000 </em><em type="italic">kroner </em><em type="italic">som skal gå til analyser av bein og bygningsmaterialer fra disse utgravingene. </em></p>
<p>– De planlagte analysene vil kunne gi ny kunnskap om et viktig samisk kulturmiljø, sier sametingsråd Hans Ole Eira (Sp).</p>
<p>Markedet i Skibotn regnes som et av de eldste og viktigste i Nord-Norge. Handelen i Skibotn er nevnt i skriftlige kilder allerede i 1571, men kan ha røtter tilbake til middelalderen.</p>
<p>Arkeologiske utgravninger i Skibotn markedsplass    Gørill Nilsen, UiT    Posthuset, som nå står på dagens markedsplass i Skibotn, skal ha stått på den gamle markedsplassen Njállavuohppi eller Apaja, som ikke er så langt unna nåværende markedsplass. Ved hjelp av en såkalt dendrokronologisk undersøkelse av posthuset, altså en analyse av treverkets årringer, vil man sannsynligvis finne ut mer om byggeskikk knyttet til markedsplassen.</p>
<p>Det man vet per i dag er at det er stor forskjell mellom de utgravde torvbuene på den eldste markedsplassen og byggeskikken med tømmer- og skjelterbygg på den nyere delen av markedsplassen. Skjelterverkteknikk er en kombinasjon av laftet og stående tømmer.</p>
<p>En analyse av treverket kan vise om den store forskjellen skyldes endret byggeteknikk ved overgangen til den nye markedsplassen i 1820, eller om det også kan ha vært tømmer- og skjelterbygg på den gamle delen av markedsplassen.</p>
<p>Gjennom utgravingene har man også funnet beinrester fra dyr. Ved hjelp av en såkalt zoo-osteologisk analyse av beinmaterialet vil man kunne identifisere og artsbestemme beinrestene. Resultatet fra disse analysene kan bidra til forståelse av den eldre markedsplassens sesongbruk og hvilke fisk- og dyrearter som kan assosieres til ulike aktiviteter der. En undersøkelse av beinmaterialet vil kunne gi videre tolkninger av forhold rund bruken av den eldste markedsplassen.</p>
<p>– De arkeologiske utgravingene av Njállavuohppi har utvilsomt fremskaffet ny informasjon om en interessant og lite undersøkt kulturminnetype, markedsplassen. Dateringer og funn fra gravingene vil kunne bidra til nye tolkninger og ny kunnskap om samiske møtesteder, sier sametingsråd Hans Ole Eira.</p>
<p><em type="italic">For mer informasjon eller intervju, kontakt sametingsråd Hans Ole Eira (S </em><em type="italic">p), tlf. +47 918 61 471 </em><em type="italic">eller e-post: </em><em type="italic">hans.ole.eira@samediggi.no </em></p>
<p>Posthuset i Skibotn    Sametinget</p>
</body></document>
