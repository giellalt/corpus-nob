<document xml:lang="nob" id="no_id"><header><title>Anbefaler kommunene å tilby oppfølgning av Fosen-aksjonistene - Sametinget</title><genre code="admin"/><author><unknown/></author><year>2023</year><wordcount>186</wordcount><conversion_status type="standard"/><availability><free/></availability><multilingual/><origFileName>https://sametinget.no/adasa/anbefaler-kommunene-a-tilby-oppfolgning-av-fosen-aksjonistene.28017.aspx?sprak=1</origFileName><parallel_text xml:lang="sme" location="avzzuha_gielddaid_fallat_cuovvoleami_fovse-aksunisttaide_.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Anbefaler kommunene å tilby oppfølgning av Fosen-aksjonistene</p>
<p><em type="italic">– Det kan være tungt å komme hjem igjen etter en slik opplevelse, med tanke på at menneskerettighetsbruddet fortsetter og mange møter både kritikk og hets, sier sametingsråd Runar Myrnes Balto (NSR). </em></p>
<p xml:lang="nno">Fosen-aksjon oktober 2023 i Oslo    Anne Henriette Nilut, Sámediggi</p>
<p>Mange ungdommer har vært i Oslo og deltatt i Fosen-aksjoner og kjempet for at samenes menneskerettigheter skal respekteres.</p>
<p>Kautokeino kommune har publisert et telefonnummer ungdommene kan ringe og sende SMS til, hvor de vil bli møtt av sykepleier. De har også fått mulighet til å ta kontakt med kommunelegen, og hun har sagt at hun gjerne vil samle ungdommene for å fortelle og snakke om opplevelsene sine.</p>
<p>Sametingsråd Myrnes Balto sier dette er et eksempel til etterfølgelse, og anbefaler andre kommuner til å følge etter.</p>
<p>– Jeg håper andre kommuner med ungdommer som har vært med i aksjonene følger Kautokeino sitt gode eksempel og legger til rette for god oppfølgning. Det er viktig at vi ikke lar våre ungdommer føle seg alene når de kommer hjem etter å ha stått opp for rettssikkerhet og menneskerettigheter, sier Myrnes Balto.</p>
</body></document>
