<document xml:lang="nob" id="no_id"><header><title>Bevilger tilskudd til samiske læremidler  - Sametinget</title><genre code="admin"/><author><unknown/></author><year>2020</year><wordcount>349</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/bevilger-tilskudd-til-samiske-laremidler.8323.aspx</origFileName><parallel_text xml:lang="sme" location="doarjja_ovdanahttit_sami_oahpponeavvuid_.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Bevilger tilskudd til samiske læremidler</p>
<p><em type="italic">Sametingsrådet bevilger 25 millioner kroner til utvikling av samiske læremidler. </em></p>
<p>Sametinget gir årlig tilskudd til utvikling av ordinære og spesielt tilpassede læremidler for grunnskoleundervisning, både på nord-, lule- og sørsamisk. Med bevilgningen på 25 millioner kroner har sametingsrådet gitt tilskudd både til utvikling av nye læremidler og til fornying av læremidler i forbindelse med fagfornyelsen.</p>
<p type="title">Læremidler til opplæring av samisk som andrespråk</p>
<p>Av årets tildeling har Sametinget gitt 14,2 millioner kroner i tilskudd til utvikling av nye læremidler til faget samisk som andrespråk, både i lule-, sør- og nordsamisk.</p>
<p>– Vi er glade for at det nå skal utvikles nye læremidler i lulesamisk til elever på grunnskole og videregående opplæring, der vi vet det er stor mangel på læremidler, sier sametingsråd Mikkel Eskil Mikkelsen (NSR).</p>
<p>Alle læremidler som utvikles er digitale læremidler som ivaretar intensjonene i det nye læreplanverket. Læremidlene skal også ivareta personopplysninger og utvikles etter gjeldende lovverk for universell utforming av læremidler.</p>
<p type="title">Fornyelse av Multi 1-4</p>
<p>Sametingsrådet har gitt tilskudd til å fornye de nordsamiske Multi matematikklærebøkene og nettressursdelene for 1.-4. årstrinn, i forhold til fagfornyelsen.</p>
<p>– Vi vet at matematikkbokopplaget på nordsamisk er utsolgt i enkelte årstrinn, noe som selvfølgelig går sterkt utover småskoletrinnets elevers matematikkopplæring, da de ikke kan benytte samiske læremidler i opplæringen, sier Mikkelsen</p>
<p>Derfor ser sametingsrådet som veldig nyttig at det nå gis tilskudd til matematikk i nordsamisk, til fornying av bøkene og nettdelene, og til å utgi de i ny utgave slik at alle skoler igjen kan ta i bruk de samiske læremidlene i opplæringen, som i tillegg er tilpasset de nye læreplanene.</p>
<p type="title" xml:lang="dan">Tverrfaglig</p>
<p>Med fagfornyelsen er det blitt innført nye tverrfaglige temaer i skolen, som folkehelse og livsmestring og demokrati og medborgerskap. Disse temaene er nye i læreplansammenheng, og de skal utfordre elevene til bevissthet omkring samfunnsutfordringer og muligheter.</p>
<p>– Sametingsrådet er spesielt fornøyd med at vi nå har innvilget tilskudd til utvikling av filmer som tar for seg de temaene, sier Mikkelsen.</p>
<p>Se alle bevilgningene til samiske læremidler 2020</p>
<p xml:lang="nno"><em type="italic">For intervju, ta kontakt med sametingsråd Mikkel Eskil Mikkelsen, tel. +47 917 42 161, mikkel.eskil.mikkelsen@samediggi.no </em></p>
</body></document>
