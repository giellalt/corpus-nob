<document xml:lang="nob" id="no_id"><header><title>PRM: Støtter stor merkevaresatsing innen duodji</title><genre code="admin"/><author><unknown/></author><year>2017</year><wordcount>261</wordcount><conversion_status type="standard"/><availability><free/></availability><multilingual/><origFileName>https://www.sametinget.no/Nyhetsarkiv/PRM-Stoetter-stor-merkevaresatsing-innen-duodji</origFileName><parallel_text xml:lang="sme" location="prd-doarju-stuorra-mearkagalvoangirussama-duojis.html"/><parallel_text xml:lang="smj" location="prd-doarjju-stuorra-maerkkagalvvovuorodimev-duojen.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">PRM: Støtter stor merkevaresatsing innen duodji</p>
<p><em type="italic">Duodjiorganisasjonen Duojáriid Ealáhussearvi ønsker å nå et større marked for duodji enn i dag. Nå har sametingsrådet bevilget et tilskudd på inntil </em><em type="italic">kroner </em><em type="italic">895.625 til MIS of Sápmi, merkevaresatsing innen duodji. </em></p>
<p>Sametinget har som mål at duodji skal utvikles som en framtidsrettet og attraktiv næring i samiske områder. Et av Sametingets viktigste redskap for utvikling av duodji er Næringsavtalen for duodji som fremforhandles mellom duodjiorganisasjonene og Sametinget.</p>
<p type="title" xml:lang="nno">Håper på en bra utvikling</p>
<p>I Næringsavtalen for duodji 2017 ble partene enige om å sette av 900 000 kroner til merkevareprosjekter som Sámiid Duodji og Duojáriid Ealáhussearvi kan søke. Sametinget mener at dette prosjektet kan være med på å bidra til at målet med ordningen oppnås.</p>
<p><em type="italic">– </em><em type="italic">Vi håper at dette blir en bra utvikling for duodjiutøvere, og at dette sikrer deres næring, sier sametingsråd Berit Marie P.E. Eira. </em></p>
<p>Per i dag er det ingen andre merkevareoganisasjoner innen duodji i Norge. Merkevareorganisasjonen vil ivareta markedsføring og salg på vegne av utvalgte duodjiprodusenter.</p>
<p type="title">Skal kunne leve av å produsere duodji</p>
<p>Målet med merkevaresatsingen MIS of Sápmi er å skape lønnsomme og bærekraftige virksomheter. Det vil si at produsentene skal kunne leve av å produsere duodji.</p>
<p>Samtidig er det et ønske fra Duojáriid Ealáhussearvi om at merkevaresatsingen skal bidra til kunnskapsformidling om samisk kultur, levemåte og livsgrunnlag. Ved å gjøre samisk håndverk kjent i eksterne markeder, kan man bidra til dette.</p>
<p><em type="italic">– Sametingsrådet ser frem til å følge utviklingen som følge av tilskuddet til merkevaresatsingen, sier Eira. </em></p>
<p xml:lang="sme"><em type="italic">Kontakt: Sametingsråd Berit Marie P.E. Eira , mob. +47 913 28 626. </em></p>
</body></document>
