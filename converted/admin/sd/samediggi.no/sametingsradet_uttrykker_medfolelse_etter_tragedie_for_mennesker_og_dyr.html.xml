<document xml:lang="nob" id="no_id"><header><title>Sametingsrådet uttrykker medfølelse etter tragedie for mennesker og dyr - Sametinget</title><genre code="admin"/><author><unknown/></author><year>2023</year><wordcount>460</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/sametingsradet-uttrykker-medfolelse-etter-tragedie-for-mennesker-og-dyr.28174.aspx</origFileName><parallel_text xml:lang="sme" location="samediggeraddi_jurddasa_daid_olbmuid_ja_elliid_birra_maidda_surgadis_lihkuhisvuohta_lea_cuohcan.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Sametingsrådet uttrykker medfølelse etter tragedie for mennesker og dyr</p>
<p><em type="italic">Natt til fredag gikk over 150 rein gjennom isen og druknet ved Skáiddejávri i Porsanger, under flyttingen fra sommerbeite til vinterbeite. Tallene på døde dyr er ventet å stige, og omfanget på ulykken er uvanlig stort. Sametingsrådet omtaler det som en tragedie for både mennesker og dyr. </em></p>
<p>Sametingsråd Berit Marie P. E. Eira (JSL) sier at dette er en forferdelig tragedie, både for dyrene som lider under en slik hendelse og for menneskene som opplever det store tapet.</p>
<p xml:lang="sme">Berit Marie P. E. Eira    Árvu/Sámediggi</p>
<p>– Jeg kan bare forestille meg hvor alvorlig tøft dette må være for reineierne og for hele distriktet. Å miste rein er ikke bare et økonomisk tap. Det er et stort tap for reineier også fordi de har et eget forhold til alle reinene sine. I tillegg er det store følgetap årevis fremover, sier Eira.</p>
<p>Hun peker på at også barn i distriktet har rein som har druknet, og at dette er veldig sårt for dem.</p>
<p>– Noen barn har kanskje for første gang fått reinkalver i sitt eget merke og det er veldig betydningsfullt for dem. Mange av barna i distriktet har nå mistet sine rein i drukningsdød, og det er veldig vondt. På vegne av sametingsrådet vil jeg uttrykke solidaritet og medfølelse med alle berørte, sier Eira.</p>
<p>Etter at flere medier har skrevet om saken, har det vært en oppblomstring av negative kommentarer og hets. Blant kommentarene er beskyldninger om at reineierne selv har kjørt flokken ut på isen. Dette ryster sametingsråd Runar Myrnes Balto (NSR).</p>
<p xml:lang="sme">Runar Myrnes Balto    Árvu/Sámediggi</p>
<p>– Dette er en krise hvor reineierne ikke bare mister dyrene sine, men det vil ha negative konsekvenser for deres levevei og fremtid. At en slik sak fremkaller hets, sier noe om omfanget av negative holdninger og hvor lav terskelen er for å si noe negativt om samer. Jeg vil oppfordre alle til å utvise medmenneskelighet i denne saken, og avstå fra hets og grunnløse beskyldninger, sier Myrnes Balto.</p>
<p>Sametingsrådet registrerer at Karasjok kommune tilbyr krisehjelp i situasjonen, og sier det er bra at de berørte får mulighet til å snakke med noen i denne krisesituasjonen.</p>
<p>De siste årene har det vært flere tilfeller hvor dyr er tatt av snøras eller av usikker is på høsten. Det er flere faktorer som kan gjøre at snø og islag blir ustabile, og klimaendringene er en av dem. Det er lengre bart på høsten og den tykke, stabile isen på vannene legger seg senere, dette kan gjøre høstflyttingen mer utfordrende. At klimaendringer gjør det vanskeligere for de som er vant til å tolke værtegn og lese naturen er blant annet dokumentert i rapporten <span type="quote">«Klimaendringer i Sápmi»</span>, skrevet av Samerådet på bestilling fra Sametinget.</p>
<p>Les rapporten <span type="quote">«Klimaendringer i Sápmi»</span></p>
</body></document>
