<document xml:lang="nob" id="no_id"><header><title>– Alle monner drar - Sametinget</title><genre code="admin"/><author><unknown/></author><year>2023</year><wordcount>343</wordcount><conversion_status type="standard"/><availability><free/></availability><multilingual/><origFileName>https://sametinget.no/oddasat/buot-avkkuha.27355.aspx?sprak=1</origFileName><parallel_text xml:lang="sme" location="_buot_avkkuha.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">– Alle monner drar</p>
<p><em type="bold">Sametingsrådet er glad for at regjeringen følger opp stortingsmeldingen om samiskundervisning med dagens lekkasje fra statsbudsjett for 2024. </em>   </p>
<p>I dag la regjeringen fram en samisk pakke på 37 millioner som skal bidra til å styrke de samiske lærerutdanningene. Det fortalte kunnskapsminister Tonje Brenna under et besøk på Komsa skole i Alta onsdag.</p>
<p xml:lang="nno">Les også: Lekker nyhet om samisk kraftpakke (NRK Troms og Finnmark)</p>
<p xml:lang="sme">Mikkel Eskil Mikkelsen    Vaino Rensberg, Sámediggi</p>
<p>– Med 60 prosent prosent frafall fra samiskopplæringen så er det klart at alle monner drar, sier sametingsråd Mikkel Eskil Mikkelsen (NSR).</p>
<p type="title">Samisklærere prioritet på Sametinget</p>
<p>I 2022 og 2023 har Sametinget og regjeringen jobbet med en egen stortingsmelding om samiskopplæring.</p>
<p>– Stortingsmeldingen har omfattet tiltak i barnehage, skole og høyere utdanning som skal sørge for at vi får utdannet flere samisklærere. Det er helt klart vært et prioritert område fra Sametinget å jobbe med rekruttering av lærere og bedre rammene for fjernundervisning, sier Mikkelsen</p>
<p type="title">Sametingets liste til regjeringen</p>
<p>Sametinget hadde med seg omfattende liste til regjeringen på hvordan styrke samiskopplæring og rekruttere samisklærere. Listen omfatter etablering av samisk språkombud, sikre samiske læremidler, etablering av fjernundervisningssentre, endringer i barnehageloven, ordninger som sikrer samisklærere lønn under utdanning og flere samiske studietilbud.</p>
<p>– Denne listen viser at det har vært lite satsing på samiskopplæring i de siste årene og at behovene er store. Jeg skulle gjerne hatt flere tiltak i dagens lekkasje, men å styrke samisk fjernundervisning er riktig og viktig, sier Mikkelsen.</p>
<p type="title">Enighet og uenighet</p>
<p>Samarbeidet mellom Sametinget og regjeringen har vært preget av stor uenighet. Sametinget gikk til brudd i konsultasjonene på den nye opplæringsloven da samiske barn ikke fikk styrket sine rettigheter. Likevel fant de sammen omkring stortingsmelding og tiltakene den varslet.</p>
<p>– At vi måtte gå til brudd på konsultasjonene på opplæringsloven økte forventningene til at tiltakene i stortingsmeldingen skulle følges opp. Det er en god start at vi får dagens pakke. Oppfølging av Sannhets- og forsoningskommisjonens rapport blir et viktig neste steg og jeg ser frem til å ta tak i dette sammen med regjeringen, sier sametingsråden.</p>
</body></document>
