<document xml:lang="nob" id="no_id"><header><title>Mange nye samiske bygningsvernprosjekter i 2020 - nå er det tid for å søke tilskudd for 2021  - Sametinget</title><genre code="admin"/><author><unknown/></author><year>2020</year><wordcount>377</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/mange-nye-samiske-bygningsvernprosjekter-i-2020-na-er-det-tid-for-a-soke-tilskudd-for-2021.8233.aspx</origFileName><parallel_text xml:lang="sma" location="gellie_orre_saemien_gaetievaarjelimmieprosjekth_2002_-_daelie_maahta_daarjoen_bijre_syokedh_2021.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Mange nye samiske bygningsvernprosjekter i 2020 - nå er det tid for å søke tilskudd for 2021</p>
<p><em type="italic">Freda samiske bygninger er en viktig del av den samiske kulturarven. I dag er det registrert omkring 900 freda samiske bygninger over et stort geografisk område fra Røros til Varanger. Bygningene er handfaste spor etter samisk bosetting og levd liv, næringer og handverksteknikker. Takket være eiernes omsorg for bygningene sine opp gjennom tidene, kan vi fortsatt oppleve et mangfold av samiske bygninger. </em></p>
<p>– Mange bygninger viser oss historier om gjenbruk og ikke minst oppfinnsomhet. Dette er historier vi kan lære av også i dag, sier sametingsråd Hans Ole Eira (Sp).</p>
<p>Sametinget som forvaltningsmyndighet fordeler årlig søkerbaserte tilskudd til freda samiske bygninger i privat eie. I 2020 er det bevilget rundt 5,5 millioner til formålet. Midlene er fordelt på tre prosjekter i Trøndelag, ni i Nordland, 16 i Troms og åtte i Finnmark. I tillegg har Sametinget støttet et prosjekt som fokuserer på naust både i Nordland, Troms og Finnmark.</p>
<p>En av de store satsingene i år har vært kulturmiljøet på Skifte i Gratangen. Kommunen i samarbeid med eier, handverkere og frivillige setter her i stand et større kulturmiljø med bygninger. Satsingen bidrar til å løfte fram den samiske kulturhistoria i Gratangen kommune og gjøre den tilgjengelig for både skoleverk og publikum.</p>
<p>– Det er godt å se det store lokale engasjementet i dette prosjektet, sier Eira.</p>
<p>I tillegg til istandsetting av bygninger i Finnmark, har en årringdatering av et naust i Vestertana gitt uventa resultater. Naustet viser seg å være fra 1833, og er dermed en av de eldste samiske bygningene i Finnmark.</p>
<p>Tilskuddene har hjulpet eiere med å sette i stand sine bygninger etter antikvariske prinsipper og sikre dem mot forfall og ødeleggelse. Det er også viktig at eierne har tilgang på handverkere som kjenner tradisjonelle teknikker. Sametinget har derfor støttet kurs i blant annet istandsetting av gamle vinduer, tørrmuring, neverløyping, handsaging, torvskjæring og legging av torvtak.</p>
<p>– Sametinget ønsker å styrke bygningsvernet og støtte eiere av freda samiske bygninger. Vi håper derfor på mange nye søknader for 2021, sier Eira.</p>
<p>Søknadsfristen er 1. november 2020. Se hele utlysningsteksten til tilskuddet.</p>
<p><em type="italic">For mer informasjon eller intervju, kontakt sametingsråd Hans Ole Eira (Sp), tlf. 918 61 471 eller e-post: hans.ole.eira@samediggi.no </em></p>
</body></document>
