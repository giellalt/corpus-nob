<document xml:lang="nob" id="no_id"><header><title>Gir støtte til industrisatsing på Drag - Sametinget</title><genre code="admin"/><author><unknown/></author><year>2020</year><wordcount>248</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/gir-stotte-til-industrisatsing-pa-drag.8612.aspx</origFileName><parallel_text xml:lang="sme" location="adda_doarjaga_industriijaanggirussamii_ajluovttas.html"/><parallel_text xml:lang="smj" location="doarjjo_industrijjaavddanimev_ajluovtan_.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Gir støtte til industrisatsing på Drag</p>
<p><em type="italic">Sametingsrådet har innvilget 500 000 kroner i tilskudd til etablering av Pro Pack Container AS på Drag i Hamarøy kommune. </em></p>
<p>Pro Pack Container AS skal produsere fibertønner for The Quartz Corp AS (TQC) som driver med produksjon av ren kvarts på Drag. TQC kjøper i dag fibertønner fra USA, noe som både er kostbart og krevende på grunn av store avstander.</p>
<p>Sametingsråd Silje Karine Muotka (NSR) er svært fornøyd med at Sametinget gjennom å gi tilskudd kan bidra til å støtte denne industrisatsingen på Drag.</p>
<p>– Med etablering av Pro Pack Container AS vil TQC nå kunne kjøpe fibertønner fra en lokal produsent. Dette vil medføre en betydelig grad av verdiskaping i Hamarøy, da produksjon av fibertønner vil kunne skje lokalt i stedet for fra USA, sier sametingsråd Silje Karine Muotka.</p>
<p>Pro Pack Container AS vil skape nye kompetansebaserte arbeidsplasser i Hamarøy kommune, og Muotka mener at etableringen er svært viktig for næringslivet og samfunnsutviklingen i kommunen.</p>
<p>– Annen finansiering er på plass, og vi er svært glade for at Sametingets tilskudd kan bidra til at prosjektet nå blir fullfinansiert, avslutter Muotka.</p>
<p>Tilskuddet gis fra tilskuddsordningen Variert næringsliv, og er i samsvar med prioriteringene. I år prioriteres blant annet tiltak som gir en betydelig grad av nyskaping og bedriftsutvikling, og tiltak som styrker næringer med potensiale for vekst og høy sysselsetting, for å skape befolkningsvekst/tilflytting.</p>
<p><em type="italic">For spørsmål eller intervju, kontakt sametingsråd Silje Karine Muotka </em><em type="italic">(NSR) </em><em type="italic">, mob. +47 984 87 576, silje.karine.muotka@samediggi.no </em></p>
</body></document>
