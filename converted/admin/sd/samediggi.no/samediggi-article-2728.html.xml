<document xml:lang="nob" id="no_id"><header><title>PRM: Sametingets tilskuddsstyre har avholdt møte i Snåsa 02. - 03.september - Sámediggi Sametinget</title><genre code="admin"/><author><unknown/></author><publChannel><publication><publisher>Sámediggi/Sametinget</publisher></publication></publChannel><wordcount>457</wordcount><conversion_status type="standard"/><availability><free/></availability><submitter name="" email="divvun@samediggi.no"/><origFileName>http://samediggi.no/Artikkel.aspx?aid=2728&amp;sprak=Norsk&amp;Print=1</origFileName><parallel_text xml:lang="sme" location="samediggi-article-2728.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p>PRM: Sametingets tilskuddsstyre har avholdt møte i Snåsa 02. - 03.september - Sámediggi Sametinget</p>
<p type="title">PRM: Sametingets tilskuddsstyre har avholdt møte i Snåsa 02. - 03.september</p>
<p>Det ble innvilget støtte til næringsformål på til sammen kr. 1 857 000. Støtte ble innvilget særlig til fiskeri- og servicenæringer. Til kulturelle formål, særlig i form av kunst og festivalstøtte ble det innvilget en samlet støtte på kr. 945 000.</p>
<p>Tilskuddstyrets leder Ann-Mari Thomassen vil særlig trekke frem følgende tildelinger: Det ble innvilget støtte til 2 Interreg-prosjekter innenfor det samiske programmet med en samlet støtte på kr. 654 000. Hensikten for ett av disse prosjektene innvilget til Saemien Sijte er å samle inn informasjon om samiske forhold for å tilgjengeliggjøre dette materialet på nett for andre brukere i det sørsamiske området. Skjånessamfunnet i Gamvik kommune ble gitt støtte både til etablering av et tørrfisklager og utvidelse av flytebrygge til fremmedflåten på til sammen kr. 414 000. Thomassen vil her trekke frem at dette er viktige støttetildelinger, i samarbeid med Gamvik kommune, som kompensasjon for at dette lokalsamfunnet må legge ned all lakseoppdrett i fjorden med dens nære tilknytning til Tana-vassdraget. Styreleder vil også trekke frem et prosjekt i Nesseby kommune som skal utvikle og etablere et vanntapperi fra en lokal vannkilde som egnet til drikkevannsproduksjon. I dag finnes det ingen bedrifter i Nord-Norge som produserer drikkevann, så dette prosjektet er både et innovativt og nyskapende produktutviklingstiltak i landsdelssammenheng. På kultursiden ble det innvilget støtte til en kunstutstilling i regi av RiddoDuottarmuseat på kr. 170 000 og til en samisk kunstfestival som vil bestå av små grupper kunstnere som skal løse ulike oppgaver knyttet til samisk kunst, nordområde- og urfolksspørsmål. Dette skal munne ut i en utstilling som skal turnere fra høsten 2009. For øvrig vil tilskuddsstyrets leder også nevne at det ble avholdt en åpent informasjonsmøte om styrets virksomhet og støtteordninger i et svært godt besøkt møte. Det er viktig å komme ut og gi direkte informasjon om den virksomheten Sametinget utøver, særlig om de ordningene som berører nærings-, utdannings- og kulturformål. Det ble også gjennomført et møte med Snåsa kommune hvor det ble gitt en gjensidig informasjon og orientering om relevante tiltak som pågår og planlegges gjennomført lokalt i området. I tillegg til folkemøtet og møtet med Snåsa kommune, avla også Sametingets styre besøk på Saemien sijte for å få nærmere orientering om den planlagte utbyggingen av museet. Det ble også avlagt et besøk på sameskolen i Snåsa samt et besøk til søstrene Wilks duodjibedrift, både for å få innblikk i produksjon, markedsføring og salg av den kolleksjonen som lages i deres verksted. Det å komme i dialog med kommuner og andre aktører om tiltak som det kan være aktuelt å støtte med virkemidler er viktig, avslutter styreleder Ann-Mari Thomassen.</p>
</body></document>
