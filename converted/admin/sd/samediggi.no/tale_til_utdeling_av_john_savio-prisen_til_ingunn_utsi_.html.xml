<document xml:lang="nob" id="no_id"><header><title>Tale til utdeling av John Savio-prisen til Ingunn Utsi  - Sametinget</title><genre code="admin"/><author><unknown/></author><year>2023</year><wordcount>497</wordcount><conversion_status type="standard"/><availability><free/></availability><multilingual/><origFileName>https://sametinget.no/oddasat/sardni-john-savio-balkkasumi-geigema-oktavuodas-ingunn-utsii.27761.aspx?sprak=1</origFileName><parallel_text xml:lang="sme" location="sardni_john_savio-balkkasumi_geigema_oktavuodas_ingunn_utsii_.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title" xml:lang="nno">Tale til utdeling av John Savio-prisen til Ingunn Utsi</p>
<p xml:lang="nno"><em type="italic">Sametingsråd Runar Myrnes Baltos tale til utdeling av John Savio-prisen til Ingunn Utsi, i Tromsø 30. september 2023.    </em></p>
<p>Kjære alle sammen,</p>
<p>I dag er en spesiell dag der vi samles for å hedre Ingunn Utsi som mottaker av den prestisjefylte John Savio-prisen. Dette er en anerkjennelse som ikke bare feirer Utsi sin enestående kunstkarriere, men som også anerkjenner betydningen av Utsi sitt utrettelige arbeid for å formidle samisk kultur, samiske rettigheter og våre samiske røtter.</p>
<p>Røtter, ja: Ingunn Utsi er kjent for å bruke blant annet røtter, rekved, stein, bein, pels, fjær og andre naturmaterialer som hun ofte setter sammen med annet materiale, og som hun utformer til skulpturell kunst på en raffinert, ydmyk og bærekraftig måte, i taktil samtale med kunstverket underveis.</p>
<p>På nordsamisk har vi et godt ord som kan beskrive den bærekraftige prosessen: Birgejupmi. Birgejupmi handler ikke bare om bærekraft i materiell forstand, det handler også om å klare seg, berges og å mestre. Det angir en viktig verdi og livsfilosofi i samisk livsform og kultur. Birgejupmi kan forstås som overlevelseskapasitet, måtehold og måten folk forholder seg til et bestemt område med de ressurser som finnes i det fysiske og sosiale landskapet.</p>
<p>Utsis kunst beskriver både det tidløse og konstante i naturen og livet selv, men også om øyeblikket og det umiddelbare, og på den måten får hun oss til å reflektere over vårt forhold til tid, og ikke minst vår rolle i naturen.</p>
<p xml:lang="nno">For å si det med Ingunn Utsis egne ord: <em type="italic">Alt i naturen har sin egen sjel. </em>   </p>
<p xml:lang="sma">Kjære Ingunn Utsi,</p>
<p>Du har en unik måte å vise frem naturens sjel gjennom dine kunstverk. Du er en gába, som navnet på en av utstillingene ved Nordnorsk Kunstmuseum nå viser, og som også er et samisk begrep som beskriver en dyktig kvinne med mye kunnskap.</p>
<p>Din innsats for samisk kunst har vært bemerkelsesverdig på mange måter. Du har dedikert din tid, energi og dine kunnskaper for å fremme samisk kunst, kultur og kulturarv på måter som har beriket både Sápmi, Norge og langt utenfor landegrensene.</p>
<p>Som verdig vinner av Savio-prisen er du et forbilde for oss alle. Du viser oss kraften i engasjement, dedikasjon og lidenskap for det du tror på. Du har ikke bare vunnet en pris, men du har vunnet våre hjerter og vår respekt for din urokkelige innsats for å styrke samisk kulturarv og identitet.</p>
<p>La denne prisen være en påminnelse om at vi som samfunn er avhengige av personer som deg, som brenner for å bevare og fremme vår kulturarv. La det også være en invitasjon til å reflektere over vårt forhold til naturen og hva naturen betyr for oss og det avtrykket vi etterlater oss til kommende generasjoner.</p>
<p xml:lang="nno">Takk, Ingunn Utsi, for din inspirerende innsats og gratulerer med denne velfortjente prisen. Vi er utrolig stolte av deg og håper du fortsetter å lyse opp våre liv med din kunst, din lidenskap og ditt engasjement i mange år fremover.</p>
<p xml:lang="sme">Giitu!</p>
</body></document>
