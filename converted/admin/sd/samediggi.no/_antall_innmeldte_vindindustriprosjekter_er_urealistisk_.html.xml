<document xml:lang="nob" id="no_id"><header><title>– Antall innmeldte vindindustriprosjekter er urealistisk  - Sametinget</title><genre code="admin"/><author><unknown/></author><year>2024</year><wordcount>266</wordcount><conversion_status type="standard"/><availability><free/></availability><multilingual/><origFileName>https://sametinget.no/saernieh/antall-innmeldte-vindindustriprosjekter-er-urealistisk.32171.aspx?sprak=1</origFileName><parallel_text xml:lang="sme" location="_diedihuvvon_bieggaindustriijaproseavttaid_lohku_ii_leat_realisttalas.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">– Antall innmeldte vindindustriprosjekter er urealistisk</p>
<p><em type="italic">Sametingspresident Silje Karine Muotka reagerer på antall innmeldte vindindustriprosjekter. – Regjeringen har gjennom vedtaket om å elektrifisere Melkøya og sin Kraftpakke skapt en febrilsk Klondyke-stemning hos mange, sier sametingspresidenten. </em></p>
<p xml:lang="sme">Maja Kristine Jåma og Silje Muotka    Ørjan Marakatt Bertelsen</p>
<p>– Det er et stort behov for å vurdere realismen i at det er så mange nye prosjekter som meldes inn, sier Muotka.</p>
<p>For mange i det samiske samfunnet og samiske rettighetshavere innebærer dette enorm usikkerhet og store anstrengelser i form av prosesser som krever svært mye hos mange rettighetshavere. Samiske rettighetshavere, både reindrifta, fastboende, andre beitenæringer, utmarksutøvere og sjøsamer blir sterkt påvirket av alle disse prosessene som nå må gjennomføres og dette er både sterkt konfliktskapende og meget ressurskrevende sier sametingspresidenten.</p>
<p>Sametingsråd Maja Kristine Jåma sier at Sametinget gjentatte ganger har tatt opp at samiske rettighetshavere må settes i stand til å reelt delta i beslutningsprosesser, uten at regjeringen har klart å komme med et svar.</p>
<p>– Jeg er bekymret for at oppfølging av så mange områdereguleringer og konsesjonssøknader vil bli krevende for det samiske samfunnet. Det vil for eksempel være en utfordring å finne kvalifisert personell til å befare så mange prosjekter, sier Jåma.</p>
<p>Regjeringen lanserte en tiltakspakke for energi og reindrift før jul. Sametinget er kritisk til at denne ble lansert uten at Sametinget ble konsultert eller involvert.</p>
<p>– Manglende involvering og oppfølging er et dårlig utgangspunkt når vi står ovenfor et slikt massivt arbeid. Vi kan ikke se at regjeringen har løst spørsmålet om skjerpede utredningskrav, sier Jåma.</p>
<p>Se liste over meldingene om planlagt kraftproduksjon på NVEs nettsted</p>
</body></document>
