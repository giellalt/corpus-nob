<document xml:lang="nob" id="no_id"><header><title>Støtte til Samisk Musikkfestival  - Sametinget</title><genre code="admin"/><author><unknown/></author><year>2022</year><wordcount>280</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/stotte-til-samisk-musikkfestival.19140.aspx</origFileName><parallel_text xml:lang="sme" location="doarjja_sami_musihkkafestivalii.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Støtte til Samisk Musikkfestival</p>
<p><em type="italic">Sametingsrådet har bevilget 166 250 kroner til Stiftelsen Samisk Musikkfestival, til et </em><em type="italic">prosjekt som skal utvikle en ny visuell profil for den samiske påskefestivalen i Kautokeino. </em></p>
<p>Stiftelsen Samisk Musikkfestival er den største arrangøren i Sámi beassášmárkanat/Samisk påskefestival i Kautokeino og har ansvar for å forme og tilpasse programmet og markedsføre festivalen.</p>
<p>Den visuelle profilen skal være med på å bygge et positivt helhetsinntrykk hos publikum og gjester, samtidig som den skal bygge samhold og fellesskap internt blant alle som jobber med festivalen.</p>
<p>Maja Kristine Jåma    Árvu/Sametinget    – Prosjektet vil gi et løft til festivalens profil og det vil være en god oppgradering av festivalens uttrykk i tillegg til kompetanseheving for ansatte og stab i festivalen, sier sametingsråd Maja Kristine Jåma (NSR).</p>
<p>En tydelig profil er med på å skape gjenkjennelse og tilhørighet. Prosjektet skal også gi et kompetanseløft innen digital markedsføring i festivalen. Samisk Musikkfestival skal også få opplæring i oppdatering og bruk av den nye profilen, og i markedsføring og promotering av festivalen i ulike sosiale medier.</p>
<p>– Vi ser at dette prosjektet på sikt også vil kunne promotere samiske artister i større grad når festivalen kan markedsføre seg selv og sitt program på en bedre måte, noe som er svært gledelig, sier Jåma.</p>
<p>I prosjektet samarbeider Samisk Musikkfestival med den samiske grafikeren Sárgu og kunstneren Kamilla Marie Triumf i utarbeidelse av den visuelle profilen. De skal også samarbeide med flere fotografer som skal ta bilder og video under årets festival til bruk i profilering og markedsføring av festivalen.</p>
<p>Tilskuddet på 166 250 kroner er bevilget over tilskuddsordningen institusjonsutvikling.</p>
<p><em type="italic">For spørsmål eller intervju, kontakt sametingsråd Maja Kristine Jåma (NSR), mob. +47 472 42 366, </em><em type="italic">maja.kristine.jama@samediggi.no </em></p>
</body></document>
