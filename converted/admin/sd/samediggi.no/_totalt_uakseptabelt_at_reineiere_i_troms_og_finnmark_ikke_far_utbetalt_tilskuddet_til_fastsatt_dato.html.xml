<document xml:lang="nob" id="no_id"><header><title>– Totalt uakseptabelt at reineiere i Troms og Finnmark ikke får utbetalt tilskuddet til fastsatt dato - Sametinget</title><genre code="admin"/><author><unknown/></author><year>2022</year><wordcount>352</wordcount><conversion_status type="standard"/><availability><free/></availability><multilingual/><origFileName>https://sametinget.no/adasa/totalt-uakseptabelt-at-reineiere-i-troms-og-finnmark-ikke-far-utbetalt-tilskuddet-til-fastsatt-dato.21398.aspx?sprak=1</origFileName><parallel_text xml:lang="sme" location="_aibbas_dohkkemeahttun_ahte_boazodoallit_romssas_ja_finnmarkkus_eai_oacco_maksojuvvot_doarjaga_mearriduvvon_beaivai.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">– Totalt uakseptabelt at reineiere i Troms og Finnmark ikke får utbetalt tilskuddet til fastsatt dato</p>
<p><em type="italic">Sametingsråd Hans Ole Eira (Sp) er bekymret for økonomien til reineiere i Troms og Finnmark når utbetalingene av tilskudd til dem blir utsatt i år også. </em></p>
<p>Hans Ole Eira    Åse M. P. Pulk/Sámediggi    Reineiere i Nordland, Trøndelag og Hedmark har fått utbetalt tilskudd innen fristen.</p>
<p>Eira sier at dette er i ferd med å bli et årlig problem for Statsforvalteren i Troms og Finnmark og at dette må de finne en løsning på.</p>
<p>– Det er slik at reindriften har vært igjennom en beitekrise i vinter og selv om reineiere har fått støtte til tilleggsfór, så har beitekrisen medført økte og uoversiktlige kostnader for reineiere, sier Eira.</p>
<p>I år har beitekrisen også sammenfalt med økte drivstoffpriser.</p>
<p>– Jeg er bekymret når tilskudd som er viktig for at reineiere kan foreta nødvendige investeringer eller eventuelt betale regninger fra krisevinteren nå uteblir, sier Eira.</p>
<p>Det er Statsforvalteren i Troms og Finnmark som har varslet om at utbetaling av tilskudd blir forsinket med flere uker.</p>
<p>– Sametinget har bedt om en redegjørelse fra Statsforvalteren om grunnen til forsinket utbetaling. Hvis det er de samme utfordringene som i de foregående årene, så må det finnes en løsning på det i år, nettopp for å unngå at ikke de samme problemene oppstår neste år også, sier Eira.</p>
<p>Han sier at tilskuddssøknader og utbetaling av disse er en årlig oppgave som må prioriteres, slik at reineiere ikke blir rammet av dette år etter år.</p>
<p>– Reineiere må også få en fast utbetalingsdato å forholde seg til. Dette for å kunne ha forutsigbarhet i sin reindrift. Dette er en selvfølgelighet i jordbruket og må også bli det samme i reindriftsnæringen. Statsforvalteren i Troms og Finnmark bør vurdere å ha sommerbemanning i forbindelse med dette, hvis det er så marginalt med folk hos Statsforvalteren, sier Eira.</p>
<p>Sametingsrådet vil følge opp denne saken, for å prøve å bidra til at uønskede situasjoner med forsinket utbetalinger ikke oppstår i fremtiden.</p>
<p><em type="italic">For intervju eller spørsmål, kontakt sametingsråd Hans Ole Eira (Sp), mob. +47 918 61 471, </em><em type="italic">hans.ole.eira@samediggi.no </em></p>
</body></document>
