<document xml:lang="nob" id="no_id"><header><title>Støtte til utvikling av samisk kuratorprogram - Sametinget</title><genre code="admin"/><author><unknown/></author><year>2023</year><wordcount>342</wordcount><conversion_status type="standard"/><availability><free/></availability><multilingual/><origFileName>https://sametinget.no/oddasat/doarjja-ovdanahttit-sami-kurahtorprogramma.23558.aspx?sprak=1</origFileName><parallel_text xml:lang="sma" location="evtiedimmiedaarjoe_saemien_kuratovreprogrammese.html"/><parallel_text xml:lang="sme" location="doarjja_ovdanahttit_sami_kurahtorprogramma_.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Støtte til utvikling av samisk kuratorprogram</p>
<p><em type="bold">Sametingsrådet har bevilget 300 000 kroner til Sámi dáiddaguovddáš   </em><em type="bold">/Samisk senter for samtidskunst   </em><em type="bold">(SDG) til utvikling av et samisk kuratorprogram   </em><em type="bold">,   </em><em type="bold"><span type="quote">«Curating from a Sámi perspective»</span>.   </em>   </p>
<p>Som en del av den store samtidskunstutstillingen Veneziabiennalen i 2022 ble det opprettet et prosjekt, som ble kalt Sámi Kick-off kurateringsprosjekt <em type="italic">. </em>Målsetningen var å samle en gruppe samiske kulturpersonligheter med interesse for å jobbe som kuratorer, slik at de kunne søke om å bli med som en del av Veneziabiennalen. En kurator planlegger, produserer, formidler og gjennomfører utstillinger, ofte i museer og gallerier.    </p>
<p>Åtte deltakere ble valgt ut til å delta og disse åtte skal nå innrulles i en videreutvikling av et samisk kuratorprogram. Programmet skal være et tverrfaglig samarbeid på tvers av norsk, svensk og finsk side av Sápmi, spesifikt mellom institusjonene Sámi Dáiddaguovddáš/Samisk senter for samtidskunst (SDG), Sámi allaskuvla, University of Lapland, RiddoDuottarMuseat (RDM), Konstfrämjandet Norrbotten, People's Movement for Art Promotion og Norrbotten and Curera.</p>
<p>Maja Kristine Jåma    Árvu/Sametinget</p>
<p>– Det har lenge vært en mangel på samiske kuratorer. Sametingsrådets redegjørelse for visuell kunst konstaterer at det er et behov for økt kunnskap om samisk kunst i utdanning, og for en kuratorutdanning, sier sametingsråd Maja Kristine Jåma (NSR), som er veldig fornøyd med at prosjektet er så godt forankret hos faglig sterke institusjoner over landegrensene i nesten hele Sápmi.</p>
<p>På lang sikt er målet at man får    startet og    utviklet et samisk kuratorprogram, som Sámi allaskuvla kan starte opp eller overta. Det skal skrives en fagbok som et resultat av dette prosjektet, som man håper skal kunne brukes videre etter at prosjektet er avsluttet.</p>
<p>Tilskuddet på 300.000 kroner er bevilget over ordningen institusjonsutvikling.    Prosjektet faller inn under flere prioriteringer for ordningen, blant annet Faglige samarbeidsprosjekter mellom institusjoner. Den faller også inn under prioriteringen Prosjekter som har som mål å utvikle institusjonen faglig, samt på lang sikt også prioriteringen Prosjekter som bidrar til formidling av kunst og kultur på nye måter <em type="italic">. </em>      </p>
<p><em type="italic">For spørsmål eller intervju, kontakt sametingsråd Maja Kristine Jåma (NSR), mob. +47 472 42 366,    </em><em type="italic">maja.kristine.jama@samediggi.no   </em>    </p>
</body></document>
