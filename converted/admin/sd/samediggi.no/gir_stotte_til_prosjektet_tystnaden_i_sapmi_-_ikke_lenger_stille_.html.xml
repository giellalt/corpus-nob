<document xml:lang="nob" id="no_id"><header><title>Gir støtte til prosjektet «Tystnaden i Sápmi – ikke lenger stille» - Sametinget</title><genre code="admin"/><author><unknown/></author><year>2022</year><wordcount>384</wordcount><conversion_status type="standard"/><availability><free/></availability><multilingual/><origFileName>https://sametinget.no/oddasat/doarjja-prosektii-tystnaden-i-sapmi-ikke-lenger-stille.22183.aspx?sprak=1</origFileName><parallel_text xml:lang="sme" location="doarjja_prosektii_tystnaden_i_sapmi_-_ikke_lenger_stille_.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Gir støtte til prosjektet <span type="quote">«Tystnaden i Sápmi – ikke lenger stille»</span></p>
<p><em type="bold">Sametingsrådet har bevilget 356 000 kroner til Paranord Film AS, ved prosjektleder Linn Henriksen, for å vise filmen <span type="quote">«Tystnaden i Sápmi – ikke lenger stille»</span> i samiske kommuner. Etter at filmen er vist, skal det være foredrag og samtaler, som skal   </em><em type="bold">skape åpenhet om tabubelagte temaer    </em><em type="bold">.   </em>   </p>
<p><span type="quote" xml:lang="sme">"Tystnaden i Sápmi"</span> filmplakat    Paranord Film AS</p>
<p>– Filmen <span type="quote">«Tystnaden i Sápmi – ikke lenger stille»</span> er om tabubelagte temaer, og det er en viktig film. Det er viktig å gi folk kunnskap om overgrep for å forebygge og endre holdninger, sier sametingsråd Runar Myrnes Balto (NSR).    </p>
<p>Filmen og prosjektet <span type="quote">«Tystnaden i Sápmi  – ikke lenger stille »</span>  tar for seg seksuelle overgrep og mental uhelse, og stillheten rundt dette i det samiske samfunnet. Prosjektet har som mål å endre på stillhetskulturen gjennom å få i gang en samtale i ungdomsmiljøet, blant helsepersonell og i førstelinjetjenesten, men også samfunnet for øvrig. 11. oktober er det premiere av filmen i Alta, og åpning av opplegget.</p>
<p>Paranord Film AS vil gi publikum kunnskap om overgrep og psykisk uhelse i Sápmi, og på denne måten sjansen til å være med på å forebygge og endre fremtiden gjennom forståelse, åpenhet og dialog. Med støtten fra Sametinget får de mulighet til å besøke flere samiske områder og ha fokus på stillhetskulturen om overgrep i samiske samfunn.    </p>
<p xml:lang="sme">Runar Myrnes Balto    Åse M. P. Pulk/Sámediggi</p>
<p>– Det er positivt at Paranord Film AS ser behovet for å nå et større publikum samt lage oppfølgingstiltak til filmen som kan nå et bredt publikum, deriblant ungdom og helsepersonell, sier Myrnes Balto.</p>
<p>Filmen, som er regissert av Liselotte Wajstedt, tar tak i tabuer og hendelser som har plaget mange unge samer - i generasjoner. De unge kvinnene Marion Anne Mienna Rimpi og Ida Labba Persson står frem med sine historier i denne filmen.</p>
<p>Paranord Film AS samarbeider blant annet med Mental Helse og SANKS (Samisk nasjonalt kompetansetjeneste - psykisk helsevern og rus) i prosjektet.  Med dette bygger Paranord Film AS et opplegg rundt filmen som er faglig sterkt, og ved å kombinere det faglige med visning av filmen, når de en langt større del av målgruppen enn de ellers ville gjort.</p>
<p><em type="italic">For intervju eller spørsmål, kontakt sametingsråd Runar Myrnes Balto (NSR), +47 977 73 778, </em><em type="italic">runar.myrnes.balto@samediggi.no </em>   </p>
</body></document>
