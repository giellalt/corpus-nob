<document xml:lang="nob" id="no_id"><header><title>Sametinget glad for OEDs nei til Sandhaugen vindkraftverk</title><genre code="admin"/><author><unknown/></author><year>2019</year><wordcount>233</wordcount><conversion_status type="standard"/><availability><free/></availability><multilingual/><origFileName>https://www.sametinget.no/Nyhetsarkiv/Sametinget-glad-for-OEDs-nei-til-Sandhaugen-vindkraftverk</origFileName><parallel_text xml:lang="sme" location="samediggi-ilus-go-oed-hilgu-sandhaugen-bieggafapmorusttega.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title" xml:lang="nno">Sametinget glad for OEDs nei til Sandhaugen vindkraftverk</p>
<p>Olje- og energidepartementet har tatt til følge klagene på NVEs vedtak om forlenget frist for byggingen av Sandhaugen vindkraftverk i Tromsø.</p>
<p><em type="italic">– Dette innebærer at reinbeitedistriktet har fått medhold. Sandhaugen vindkraftverk blir ikke realisert og dette er Sametinget tilfreds med. Reinbeitedistriktet på Kvaløya er fra før sterkt belastet med inngrep. At Olje- og energidepartementet nå trekker tilbake konsesjonen som NVE hadde gitt, er en gladnyhet for oss, sier sametingsråd Silje Karine Muotka. </em></p>
<p>Sametinget har i konsultasjoner med OED sluttet seg til departementets konklusjon. Sametinget har vist til at de samiske interessene i området ikke er ivaretatt i NVEs saksbehandling og vedtakene som NVE har gjort i saken om Sandhaugen vindkraftverk har store mangler i forhold til vurderinger av konsekvensene utbygging ville fått for reindrifta på Kvaløya.</p>
<p>– Bygging av to store vindkraftverk er allerede igangsatt i samme område. I tillegg planlegges det alpinanlegg og reiselivsanlegg innen de arealene som utgjør distrikts reinbeiteareal. Nærheten til Nord-Norges største by gir distriktet åpenbare utfordringer i forhold til bruken av arealer. Sametinget har ved flere anledninger påpekt at belastningene for reindrifta i området er store. Sametingsrådet mener derfor at det ikke vil være grunnlag for å gi tillatelse dersom det senere skulle komme en ny konsesjonssøknad om vindkraftutbygging på Sandhaugen, avslutter Silje Karine Muotka.</p>
<p><em type="italic">For spørsmål eller intervju, kontakt sametingsråd Silje Karine Muotka mob. +47 984 87 576, silje.karine.muotka@samediggi.no </em></p>
</body></document>
