<document xml:lang="nob" id="no_id"><header><title>Sametinget støttet enstemmig forslaget til finnmarkslov - Sámediggi Sametinget</title><genre code="admin"/><author><unknown/></author><publChannel><publication><publisher>Sámediggi/Sametinget</publisher></publication></publChannel><wordcount>165</wordcount><conversion_status type="standard"/><availability><free/></availability><submitter name="" email="divvun@samediggi.no"/><origFileName>http://samediggi.no/Artikkel.aspx?aid=318&amp;sprak=Norsk&amp;Print=1</origFileName><parallel_text xml:lang="sme" location="samediggi-article-318.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p>Sametinget støttet enstemmig forslaget til finnmarkslov - Sámediggi Sametinget</p>
<p type="title">Sametinget støttet enstemmig forslaget til finnmarkslov</p>
<p>Sametingets flertall besluttet enstemmig å stille seg bak lovinnstillingen fra Stortingets justiskomité. Et bredt flertall av representantene ga fra talerstolen uttrykk for at finnmarksloven er akseptabel.</p>
<p><em type="bold">Justiskomitéens medlemmer talte </em></p>
<p>De tre medlemmene fra Stortingets justiskomité fikk anledning til å tale til Sametingets representanter før behandlingen av loven begynte.</p>
<p>Komitéleder Trond Helleland understreket at finnmarksloven ikke representerer en slutt, men snarere en begynnelse på en ny periode for Sametinget, samene og hele befolkningen i Finnmark.</p>
<p>Knut Storberget la vekt på at loven oppfyller de folkerettslige forpliktelser Norge er bundet av i forhold til urfolk. Storberget avviste imidlertid at dette på noen måte reduserer den øvrige befolkningens rettigheter.</p>
<p>Komitémedlem Finn Kristian Marthinsen la vekt på at prosessen har vært arbeidskrevende og ikke uten konflikter mellom de politiske partiene eller mellom de berørte partene. Marthinsen la imidlertid vekt på at Sametinget har vært en konstruktiv part i prosessen og at loven er god.</p>
</body></document>
