<document xml:lang="nob" id="no_id">
  <header>
    <title/>
    <genre code="admin"/>
    <author>
      <unknown/>
    </author>
    <wordcount>606</wordcount>
    <conversion_status type="standard"/>
    <availability>
      <free/>
    </availability>
    <multilingual/>
    <origFileName>http://www.sametinget.no/layout/set/print/Om-Sametinget/Organisasjonsstruktur/Sametingsraadet/Taler-og-artikler/Bryt-tausheten-om-HIV-aids</origFileName>
    <parallel_text xml:lang="sme" location="cuvke-javohisvuoda-hiv-aids-birra.html"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision: 154948 $; </version>
  </header>
  <body>
    <p>Bryt tausheten om HIV/aids / Taler og artikler / Sametingsrådet / Organisasjonsstruktur / Om Sametinget / Forsiden - Sametinget</p>
    <p type="title" xml:lang="dan">Bryt tausheten om HIV/aids</p>
    <p>Av Henrik Olsen, sametingsråd.</p>
    <p>
      <em type="bold">Risikoen for å bli smittet med HIV/aids øker med globalisering. Vi vet at antall klamydiasmittede er stor i samiske lokalsamfunn. Tiden er inne for å bryte ned tabuer rundt HIV/aids også. </em>
    </p>
    <p>Første desember er det verdens aidsdag. Afrika er hardest rammet av epidemien. Men det er i alles interesse at vi våger å bryte tausheten og tabuene rundt denne alvorlige sykdommen. Vi reiser alle mer enn før, og store folkegrupper flytter mellom kontinenter og stater. Det er naivt å tro at ikke dette representerer en større risiko også for smitt av HIV.</p>
    <p>HIV/AIDS har tatt ca 39 millioner menneskeliv siden infeksjonen ble påvist i 1981. Den nyeste rapporten fra UNAIDS (2014) viser at 35 millioner mennesker nå lever med smitten. I Norge anslås det at det er ca 5600 hiv–positive. I dag er prognoser for å leve med hiv-smitte gode. De de fleste som er smittet har tilnærmet normal livslengde og livskvalitet.</p>
    <p>Afrika, sør for Sahara, er hardest rammet. Nettopp i dette området er det også dårligst tilgang til alt som kan beskytte mot HIV-smitte og aids. Landene mangler medisin, testmuligheter og laboratorieteknologi, sykehus, kondomer og opplysningsarbeid. I dette området eksisterer også tabu og overtro knyttet til smitten i større utstrekning enn ellers. Urfolk i Afrika rammes spesielt hardt.</p>
    <p>Risikoen for HIV-smitte er størst ved ubeskyttet sex. Sex med smittede personer som er under medisinsk behandling har imidlertid svært smitterisiko. I 2011 viste en undersøkelse at smitterisikoen ved ubeskyttet sex med hiv-smittede som er under medisinsk behandling var redusert med 96 prosent. Men selv om smitterisikoen altså er svært liten, så betyr det ikke at den ikke eksisterer. Og den er størst blant homofile menn som har ubeskyttet sex og ubehandlet smitte.</p>
    <p>I det samiske samfunnet har seksualitet ofte vært et vanskelig og tabubelagt tema. Vi har sett det spesielt i spørsmål som angår seksuelle minoriteter, som homofile, lesbiske, bifile, og transpersoner. Denne tausheten er en ekstra belastning for de som er hiv-positive, har aids eller som har pårørende eller venner som er smittet.</p>
    <p>Sametinget ønsker økt fokus på hiv/aids. Undersøkelser viser at forekomsten av klamydiasmitte i samiske kommuner er stor, med Kautokeino og Karasjok på topp. Når man har en annen seksuelt overførbar sykdom som f.eks klamydia, øker også risikoen for overføring av hiv. Derfor må vi rette oppmerksomhet mot forebygging av smitte av alle typer seksuelt overførbare sykdommer.</p>
    <p>Økt forebygging må til, og forebygging kan skje på mange måter. Opplysningsarbeid er viktig, og her har spesielt skolene en jobb å gjøre. Vi må tørre å snakke om sykdom, også om hiv og aids. Vi må tørre å snakke om seksuell atferd, og da spesielt i samtale med unge. Når man er ung er det lett å tenke at dette rammer ikke meg. Men alle kan bli smittet, og derfor er opplysning og forebyggende arbeid viktig. Ikke bare for å hindre smitte, men like mye for å bryte de tabuer og stigma som følger med seksuelt overførbare sykdommer.</p>
    <p>Jeg vil i denne sammenheng berømme organisasjonen Sami+ som spesielt arbeider med å spre informasjon og fakta om hiv-smitte og aids. De gjør en viktig jobb med å bryte ned tabuer og bygge opp verdighet for en gruppe mennesker som ofte opplever sterkt stigma i forbindelse som følge av sin sykdom. Sami+ jobber lokalt i det samiske samfunnet og engasjerer seg i saken også internasjonalt. For å bekjempe denne sykdommen og tabuene som følger den, må vi jobbe lokalt og tenke globalt. Du kan ta ansvar ved å beskytte deg.</p>
  </body>
</document>
