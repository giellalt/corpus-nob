<document xml:lang="nob" id="no_id"><header><title/><genre code="admin"/><author><unknown/></author><wordcount>238</wordcount><conversion_status type="standard"/><availability><free/></availability><submitter name="Kevin Brubeck Unhammer" email="unhammer@fsfe.org"/><multilingual><language xml:lang="nob"/><language xml:lang="sme"/><language xml:lang="eng"/></multilingual><origFileName>http://www.sametinget.no/layout/set/print/Helse-og-sosial/Helse/Manglende-samisk-kompetanse-skaper-utrygghet</origFileName><parallel_text xml:lang="sme" location="vailevas-sami-gelbbolasvuohta-dorvvohuhtta.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision: 154948 $; </version></header><body><p>Manglende samisk kompetanse skaper utrygghet / Helse / Helse og sosial / Forsiden - Sametinget</p>
<p type="title">Manglende samisk kompetanse skaper utrygghet</p>
<p>27. februar 2015</p>
<p>Nylig ble det kjent at Justis- og beredskapsdepartementet ikke lenger krever samisktalende operatører i 110-sentralen for Finnmark. Dette vil vare inntil politiet har gjennomgått sin omorganisering. Rådsmedlem Henrik Olsen mener dette skaper en unødvendig utrygghet i befolkningen.</p>
<p><em type="bold">- Vi har merket oss at det reises bekymring over at det ikke kreves samisktalende operatører på 110-sentralen for Finnmark på nåværende tidspunkt. Jeg deler denne bekymringen. Det er et stort problem om samisktalende innringere til nødsentralen ikke blir forstått, eller at samiske stedsnavn ikke oppfattes korrekt, uttaler rådsmedlem Henrik Olsen. </em></p>
<p>Olsen ønsker å berømme både 110-sentralen i Finnmark og brannsjefer i samiske kommuner for det fokuset de har hatt på bruk av samisk i nødetatene. Han mener det har bidratt til større oppmerksomhet hos sentrale myndigheter.</p>
<p>Sametinget er kjent med at det er gjennomført en utredning om fremtidig organisering av nødmeldetjenestene som skal behandles i nær fremtid, og har forståelse for at sentrale myndigheter ikke ønsker å sette i gang nye tiltak før dette er på plass.</p>
<p><em type="bold">- Selv om myndighetene ikke ønsker å iverksette nye tiltak på nåværende tidspunk forutsetter vi at nødmeldinger på samisk ivaretas på en forsvarlig måte i påvente av en fremtidig løsning. Fra Sametingets side vil vi også passe på at samisk språk ivaretas i den fremtidige organiseringen av nødetatene, avslutter Olsen. </em></p>
</body></document>