<document xml:lang="nob" id="no_id"><header><title>En halv million kroner til Gatejuristen i Tromsø for å styrke samiske barn og unges rettssikkerhet - Sametinget</title><genre code="admin"/><author><unknown/></author><year>2024</year><wordcount>217</wordcount><conversion_status type="standard"/><availability><free/></availability><multilingual/><origFileName>https://sametinget.no/saernieh/en-halv-million-kroner-til-gatejuristen-i-tromso-for-a-styrke-samiske-barn-og-unges-rettssikkerhet.35036.aspx?sprak=1</origFileName><parallel_text xml:lang="sme" location="bealle_miljovnna_ruvnno_gatejuristenii_romssas_nannen_dihtii_sami_manaid_ja_nuoraid_riektesihkarvuoda.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">En halv million kroner til Gatejuristen i Tromsø for å styrke samiske barn og unges rettssikkerhet</p>
<p><em type="italic">Sametingsrådet har bevilget 500 000 kroner til Gatejuristen i Tromsø for å sikre samiske barn og unges juridiske rettigheter. Støtten skal bidra til konkret veiledning, rettshjelp og rettighetsinformasjon, blant annet innen barnevernssaker. </em></p>
<p>Runar Myrnes Balto med representanter fra Gatejuristen: Marte Jakobsen, Nina Walthinsen og Anna Gjerdrum Foshaug.    Sámediggi</p>
<p>– Dette er et svært viktig prosjekt som vi er stolte av å støtte. Samiske barn og unge trenger noen som forstår deres kultur, språk og livssituasjon i møte med rettssystemet. Med Gatejuristens innsats får de en uavhengig støttespiller som har kjennskap til det samiske samfunnet og dets utfordringer, lytter og sikrer at deres rettigheter blir ivaretatt, sier sametingsråd Runar Myrnes Balto (NSR). Gatejuristen har lang erfaring med rettshjelp til utsatte grupper, og vet hvor viktig juridisk støtte er for å sikre god helse og velferd. Sametingsrådet forventer at prosjektet vil bidra til tryggere oppvekstsvilkår og bedre levekår for samiske barn og unge. – Rettssystemet kan være overveldende, spesielt når man møter personer som ikke forstår det samiske samfunnet. Jeg håper denne satsingen vil gi samiske barn og unge den støtten og rettshjelpen de trenger, og som de har krav på, sier Myrnes Balto. Støtten gis over støtteordningen <em type="italic">Helse-, omsorgs- og barnevernprosjekter </em>. </p>
</body></document>
