<document xml:lang="nob" id="no_id"><header><title>PRM: Innvilget støtte til investering i fiskefartøy</title><genre code="admin"/><author><unknown/></author><year>2018</year><wordcount>304</wordcount><conversion_status type="standard"/><availability><free/></availability><multilingual/><origFileName>https://www.sametinget.no/Nyhetsarkiv/PRM-Innvilget-stoette-til-investering-i-fiskefartoey</origFileName><parallel_text xml:lang="sme" location="prd-juolludan-doarjaga-guolastanfatnasa-oastimii.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title" xml:lang="dan">PRM: Innvilget støtte til investering i fiskefartøy</p>
<p><em type="italic">Sametingsrådet har innvilget støtte på nærmere 1 millioner kroner til sammen til tre fiskere fra henholdsvis Karlsøy, Nordreisa og Tana, for at de skal etablere seg i fiskerinæringen med egne fartøy. </em></p>
<p>Det ble gitt støtte både til båt- og redskapsinvesteringer.</p>
<p>– Dette er gode eksempler på at Sametinget ønsker å bidra til oppbygging av den nære kystflåten i de sjøsamiske bosettingsområdene, sier sametingsråd Silje K. Muotka.</p>
<p>Sametinget har behandlet saken om sjøsamiske strategier, og det å styrke fiskeriene er en viktig oppfølging av målet om å styrke sjøsamiske lokalsamfunn.</p>
<p>– Sametinget prioriterer gjennom sitt årlige budsjett sterkt arbeidet med å bruke virkemidler til å videreutvikle og styrke kyst- og fjordflåten i de sjøsamiske områdene. Dette i tillegg til å utøve en fiskeripolitikk med fokus på å ivareta og styrke den minste flåtens rettigheter til kyst- og fjordfiske, sier Muotka.</p>
<p>Sametinget har gunstige støtteordninger for de som vil etablere seg som fiskere med eget fartøy. Stor pågang av søknader for å nyttiggjøre seg de midler som stilles til rådighet vitner om interesse, initiativ og positiv holdning til å etablere seg i fiskerinæringen med egne fartøy.</p>
<p>– Det er viktig å bidra til at det bygges opp en aktiv kyst- og fjordflåte for å opprettholde fiskeriaktiviteten i de samiske kyst- og fjordområdene. Gjennom målrettet virkemiddelbruk er Sametinget med på skape bedre rammebetingelser for flåtefornyelse og dermed styrke nyrekruttering til fiskeryrket, sier sametingsråd Muotka.</p>
<p><em type="italic">Sametingsrådet innvilget støtte til disse: </em></p>
<p>Arctic Circles Holding AS, Nordreisa (kr. 200 000 til båt og kr. 100 000 til redskap/utstyr)</p>
<p>Tomræva AS, Karlsøy (kr. 300 000 til nybygd båt og kr. 100 000 til redskaper/utstyr)</p>
<p>S. Skjåvik AS, Tana (kr. 200 000 til båt og kr. 64 000 til redskaper/utstyr)</p>
<p><em type="italic">For mer informasjon, kontakt sametingsråd Silje K. Muotka, +47 984 87 576, eller epost silje.karine.muotka@samediggi.no </em></p>
</body></document>
