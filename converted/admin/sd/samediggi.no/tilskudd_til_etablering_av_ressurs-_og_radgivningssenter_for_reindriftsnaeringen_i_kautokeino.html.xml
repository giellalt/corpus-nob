<document xml:lang="nob" id="no_id"><header><title>Tilskudd til etablering av ressurs- og rådgivningssenter for reindriftsnæringen i Kautokeino - Sametinget</title><genre code="admin"/><author><unknown/></author><year>2020</year><wordcount>258</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/tilskudd-til-etablering-av-ressurs-og-radgivningssenter-for-reindriftsnaringen-i-kautokeino.10069.aspx</origFileName><parallel_text xml:lang="sme" location="doarjja_boazodoalu_resursa-_ja_ravvenguovddaza_asaheapmai_guovdageainnus.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Tilskudd til etablering av ressurs- og rådgivningssenter for reindriftsnæringen i Kautokeino</p>
<p><em type="italic">Sametingsrådet har bevilget kr. 500 000,- til Ovddos AS til etablering av et ressurs- og rådgivningssenter for reindriftsnæringen i Kautokeino. </em></p>
<p>Ovddos AS er et ressurs- og rådgivningssenter for reindrift som er heleid av Kautokeino kommune. Ovddos tildeler både tilskudd til utviklingsprosjekter i lokalt næringsliv, samt utvikling av egne prosjekter.</p>
<p>Nå er planen å etablere et ressurs- og rådgivningssenter for reindriftsnæringen i Kautokeino. Formålet med tiltaket er å bistå reinbeitedistriktene med administrative ansvarsoppgaver og tjenester med blant annet utforming av distriktsplaner og utarbeidelse av bruksregler, som er avgjørende dokumenter i forvaltning av arealene.</p>
<p>Sametingsrådet vurderer etableringen som et svært godt tiltak for reindriftsnæringen i Kautokeino. Prosjektet i søknaden er sammenfallende med prioriteringene i Sametingets budsjett for 2020, kompetanse- og kapasitetsbygging i reindriftsnæringen, sier sametingspresident Aili Keskitalo (NSR).</p>
<p>Målet er å bygge opp et bærekraftig ressurs- og rådgivningssenter på reindriftens egne premisser som skal danne det administrative grunnlaget for en god areal- og ressursforvaltning. Kompetanseutveksling mellom reinbeitedistriktene og den offentlige forvaltning i begge retninger er forutsetningen for arbeidet som skal gi de beste forutsetningene for bærekraftige løsninger for reindriften i Kautokeino.</p>
<p>– Det er et viktig forarbeid som skal gjøres med dette prosjektet, og som svarer på en del utfordringer vi er kjent med, sist fra arbeidet med innspill til reindriftsavtalen. Sametingsrådet er glade for at vi kan bidra med økonomisk støtte og vi ser frem til arbeidet som skal gjøres, avslutter sametingspresidenten.</p>
<p><em type="italic">For mer informasjon eller intervju, kontakt sametingspresident Aili Keskitalo (NSR), +47 971 29 305, e-post: aili.keskitalo@samediggi.no </em></p>
</body></document>
