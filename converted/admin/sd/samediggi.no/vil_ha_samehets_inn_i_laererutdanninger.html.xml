<document xml:lang="nob" id="no_id"><header><title>Vil ha samehets inn i lærerutdanninger - Sametinget</title><genre code="admin"/><author><unknown/></author><year>2021</year><wordcount>283</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/vil-ha-samehets-inn-i-larerutdanninger.17431.aspx</origFileName><parallel_text xml:lang="sme" location="haliida_samevasi_oassin_oahpaheaddjeoahpuide.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Vil ha samehets inn i lærerutdanninger</p>
<p><em type="italic">Fredag 29. oktober opplevde Rita Helmi Toivosdatter Laakso å bli hetset av tre forskjellige bilister i Hamar, da hun gikk på gata på vei til et arrangement i Sámi giellavahkku (samisk språkuke), arrangert av Høgskolen i Innlandet. Blant annet ble det ropt <span type="quote">«lappjævel»</span> etter henne. Sametingsråd Runar Myrnes Balto (NSR) reagerer kraftig på dette. </em></p>
<p>- Denne episoden er selvfølgelig fullstendig uakseptabel, og den er nok en påminnelse om at samehets er et stort samfunnsproblem i Norge. Jeg vil berømme Laakso for å stå åpent frem med sin opplevelse, som med det bidrar til å kaste lys over problemet, sier Myrnes Balto. Sametingsråd Runar Myrnes Balto</p>
<p>Sametingspresident Silje Karine Muotka (NSR) har nettopp løftet arbeidet mot samehets som et nytt ansvarsområde i sametingsrådet, med mål om at Sametingets innsats skal intensiveres. Runar Myrnes Balto, som har fått saksansvaret i rådet, mener at Høgskolen i Innlandet nå går foran med et eksempel til etterfølgelse.</p>
<p>- Dekanen på Høgskolen gikk raskt ut og signaliserte at de i større grad vil arbeide samehets inn i sin lærerutdanning. Jeg synes dette er et svært godt signal, og et eksempel til etterfølgelse for andre utdanningsinstitusjoner. Å øke kunnskapen blant barn og unge er en god måte å forebygge samehets på lang sikt, og da trenger vi lærere som vet hva samehets er, Myrnes Balto.</p>
<p>Sametingsrådet vil i tiden fremover prioritere å bygge opp Sametingets arbeid knyttet til samehets på flere områder, blant annet knyttet til forebygging og håndtering. Et innsatsområde blir å øke kunnskapen om samehets blant ledere på forskjellige nivåer, inkludert i barnehagen og skolen.</p>
<p><em type="italic">For intervju eller spørsmål, kontakt sametingsråd Runar Myrnes Balto på tlf +47 977 73 778, eller runar.myrnes.balto@samediggi.no </em></p>
</body></document>
