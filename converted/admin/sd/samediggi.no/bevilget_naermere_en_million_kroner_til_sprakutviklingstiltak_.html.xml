<document xml:lang="nob" id="no_id"><header><title>Bevilget nærmere en million kroner til språkutviklingstiltak  - Sametinget</title><genre code="admin"/><author><unknown/></author><year>2023</year><wordcount>375</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/bevilget-narmere-en-million-kroner-til-sprakutviklingstiltak.28885.aspx</origFileName><parallel_text xml:lang="sme" location="juolludan_lagabui_miljovnna_ruvnno_giellaovddidandoaimmaide_.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Bevilget nærmere en million kroner til språkutviklingstiltak</p>
<p><em type="italic">Sametingsrådet har tildelt til sammen 960 000 kroner til tre språkutviklingsprosjekter </em><em type="italic">; </em> <em type="italic">i Hammerfest, Loppa og Målselv. </em></p>
<p>Sametingsrådet bevilger 400.000 kroner som starttilskudd til <em type="italic">Hammerfest kommune </em>til etablering av språksenter i Kokelv. </p>
<p>Hammerfest kommune har planer om å etablere et kompetansesenter (språksenter) i Kokelv. Kommunen har våren 2023 gjennomført et forprosjekt der formålet var å kartlegge, synliggjøre, dokumentere og dokumentere behovet for et kompetansesenter, og forprosjektet viste at det er viktig å få i gang tiltak for å revitalisere samisk språk i kommunen fordi det ikke er så mange som behersker samisk.</p>
<p xml:lang="sme">Mikkel Eskil Mikkelsen    Árvu, Sámediggi</p>
<p>Sametingsrådet gir 60 000 kroner i støtte til sameforeningen i Loppa <em type="italic">Láhppi Sámiid Searvi </em>til prosjektet hvor de skal arrangere kurs i myk- og hard <em type="italic">duodji </em>i Sandland i Loppa sommeren 2024. <em type="italic">Duodji </em>er samenes tradisjonelle kunsthåndverk og husflid. Láhppi Sámiid Searvi ønsker å gi ikke-samisktalende mulighet til å høre og lære samisk ved duodjiutøvelse. Kursdeltakerne skal også få kjennskap til områdets duodjitradisjoner. </p>
<p>Láhppi Sámiid Searvi arbeider aktivt for å videreføre samisk tradisjonskunnskap og å ta vare på den samiske kulturarven. Loppa er hardt rammet av fornorskningspolitikken. De ønsker å tilgjengeliggjøre samisk språk og kultur for ungdom og voksne på jakt etter sin samiske bakgrunn og identitet.</p>
<p>– Sametingsrådet vil synliggjøre og styrke språk og kultur i sjøsamiske områder, og bidra til en positiv utvikling der. Derfor prioriterer vi sjøsamiske områder i 2024-budsjettet, sier sametingsråd Mikkel Eskil Mikkelsen (NSR).</p>
<p>Sametingsrådet har også bevilget 500 000 kroner til <em type="italic">Målselv kommune </em>som andre års tilskudd i forbindelse med etablering av språksenter. I 2024 vil de, med andre års etableringstilskuddet arrangere flere språkkurs og -arenaer, for alle målgrupper, både samisktalende og folk som vil lære seg nordsamisk. Språksenteret har også som mål å tilby språkkurs og -arenaer utenfor Målselv, til andre områder i Midt-Troms. </p>
<p>– Midt-Troms trenger møteplasser der det samiske miljøet, både de som kan samisk og de som ønsker å lære seg samisk, kan møtes. Språksenteret skal være et samisk språksenter i Midt-Troms og skal dermed også synliggjøre samene og språket i området, sier Mikkelsen.</p>
<p>Alle tilskuddene bevilges fra tilskuddsordningen Språkutviklingstiltak, hvor målet er at organisasjoner skal utvikle og gi opplæring i samisk språk. 1. januar 2024 åpnes Sametingets tilskuddsordninger for 2024.</p>
</body></document>
