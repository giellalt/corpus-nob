<document xml:lang="nob" id="no_id"><header><title>Gratis samisk barnehageordning starter opp på sensommeren - Sametinget</title><genre code="admin"/><author><unknown/></author><year>2023</year><wordcount>578</wordcount><conversion_status type="standard"/><availability><free/></availability><multilingual/><origFileName>https://sametinget.no/adasa/gratis-samisk-barnehageordning-starter-opp-pa-sensommeren.26575.aspx?sprak=1</origFileName><parallel_text xml:lang="sme" location="cakcageasi_alggahuvvo_nuvtta_samegielat_manaidgardeortnet.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Gratis samisk barnehageordning starter opp på sensommeren</p>
<p><em type="bold">Sametinget igangsetter i høst gratis samiskspråklig barnehageordning for barn bosatt sør for regjeringens virkeområde Nord-Troms og Finnmark. Gjennom gratisordningen tilbyr Sametinget gratis foreldrebetaling, og forplikter barnehagene til å jobbe med kompetanseutvikling.  </em><em type="bold">Gratis samiskspråklig barnehageordning er et tiltak som er en del av Beaiveálgu-erklæringen. Sametinget ønsker med denne ordningen å sikre samiske barns rettigheter til barnehageplass med samisk språk. Ordningen skal evalueres etter tre år.  </em>   </p>
<p>Mikkel Eskil Mikkelsen    Árvu/Sametinget</p>
<p>Sametingets gratisordning har en klar målsetting om at flere barn får samiskspråklig barnehageplass og at barnehagene styrker samiskspråkligheten og den pedagogiske kvaliteten i samiske barnehager. En klar forskjell fra den norske regjeringens gratis barnehageordning er at Sametingets gratisordning er knyttet til samiskspråklighet og kvalitetsutvikling. Ordningen med gratis samiskspråklige barnehager trer i kraft fra 1. august, og Sametinget har avsatt 3 millioner kroner til dette tiltaket i 2023. Målgruppen for ordningen er barnehager og avdelinger som har vedtektsfestet at de er samiskspråklige barnehager og avdelinger, utenfor regjeringens geografiske prioritering,  og  som har inngått utviklingsavtale med Sametinget.  Sametingets gratis samiskspråklige barnehageordning skal gjelde i tre år. Barnehagene skal i denne perioden drive utviklingsarbeid for å styrke samisk språkkompetanse og pedagogisk innhold. Etter tre år skal ordningen evalueres opp mot ordningens mål.  - Vi trenger flere samiskspråklige. Barnehagen er den viktigste og største språkmotiveringssarenaen vi har i Sápmi. Ordningen skal motivere foreldre til å velge samiskspråklige barnehagetilbud, samtidig som samiske barnehager er med på å styrke kvaliteten på innholdet i samiske barnehager  , sier sametingsråd Mikkel Eskil Mikkelsen (NSR)  .  Denne ordningen er et betydningsfullt skritt i arbeidet med å styrke samiske språk og videreutvikle språkarbeidet, samtidig som den gir mulighet for at samisk kultur kan blomstre allerede i barnehagen.  - Samiske barnehager bygger på norske rammer og premisser, og er ikke alltid tilpasset samisk kultur og prinsipper for oppvekst. Da er det på tide at vi selv tar dette steget og setter klare rammer og betingelser som tar utgangspunkt fra vår kultur. I sannhets- og forsoningskommisjonens rapport, som ble offentliggjort 1. juni 2023, kom det en rekke eksempler på hvordan samer har opplevd å bli frarøvet språket sitt og muligheten til å lære samiske språk og vokse opp med samiske verdier, kultur og tradisjonskunnskap. Sametinget må arbeide for at samiske barn får mulighet til å lære sitt eget språk i sine egne områder og setter derfor klare mål for at samiske barnehager skal være samiskspråklige  . Noe  som gir gode vilkår og grunnlag for at samiske barn skal kunne lære sitt samiske språk. Flere samiskspråklige barn må få mulighet til å velge samisk som førstespråk ved skolestart  , sier sametingsråd Mikkelsen  .  <em type="bold">Styrke kvaliteten i samiske barnehager  </em>Barnehageeiere og barnehager som inngår utviklingsavtale med Sametinget skal gjennomføre utviklingstiltak etter sterke språkopplæringsmodeller og pedagogiske prisveiledninger. Sametinget igangsetter veiledning om utviklingsarbeid og tilrettelegger kompetansehevingstiltak etter behov. Det er behov for å utforme klare rammer og mål for innholdet i en samisk barnehage som kan sikre at samiske barn får et tilbud som styrker samiske språk og som gir pedagogisk kvalitet. Det samiske samfunnet trenger flere samiskspråklige for å kunne sikre samiskspråklige tilbud i de ulike områdene i framtida. Søknadsfrist for tilskudd for å få dekket utgifter knyttet til dekning av foreldrebetaling etter beregning gjort av barnehageeier, og for utviklingstilskuddet er 15. november 2023. Avtalene med barnehageeierne skal gjøres fra august. Sametinget anbefaler barnehageeiere og barnehager som ønsker å delta i ordningen, å gi beskjed til Sametinget snarest for å kunne starte arbeidet med å skrive en utviklingsavtale.    </p>
</body></document>
