<document xml:lang="nob" id="no_id"><header><title>PRM: Sametinget støtter etablering av samisk språksenter i Karasjok</title><genre code="admin"/><author><unknown/></author><year>2018</year><wordcount>360</wordcount><conversion_status type="standard"/><availability><free/></availability><multilingual/><origFileName>https://www.sametinget.no/Nyhetsarkiv/PRM-Sametinget-stoetter-etablering-av-samisk-spraaksenter-i-Karasjok</origFileName><parallel_text xml:lang="sme" location="prd-samediggi-doarju-sami-giellaguovddaza-asaheami-karasjogas.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision: 154948 $; </version></header><body><p type="title">PRM: Sametinget støtter etablering av samisk språksenter i Karasjok</p>
<p>Sametinget gir støtte på over en million kroner til ulike språktilbud i Karasjok. - Med disse bevilgningene vil vi tilrettelegge for at Karasjok kommune blant annet får etablere et språksenter, sier sametingspresident Aili Keskitalo.</p>
<p>Sametinget bevilger i år 250.000,- kroner til etableringen av språksenter gjennom prosjektet <span type="quote">“Språk og identitet”</span> i Karasjok. Sametinget gir samiske språksentre oppstartstilskudd over tre år.</p>
<p>Formålet med prosjektet <span type="quote">“Språk og identitet”</span> er å motivere barn og ungdom med foreldre til å bruke, lære og styrke samisk språk. Tanken bak prosjektet er å arrangere <span type="quote" xml:lang="eng">«Kick off»</span> kvelder hvor forelesere og andre interesserte belyser språksituasjonen. Her skal de tenke ut og gi råd for ulike tiltak for å fremme samisk språk. Prosjektet er også grunnlaget for etableringen av et eget språksenter i Karasjok.</p>
<p>- Språk er viktig for kultur og identitet. Samiske språksentre er verdifulle samarbeidspartnere i arbeidet med å fremme og bevare språk. I tillegg er det fint at kommuner i Indre-Finnmark prioriterer språktiltak. Det er viktig å fremme språket også i disse områdene, selv om samisk er majoritetsspråket, sier sametingspresident Aili Keskitalo.</p>
<p>Sametinget gir også støtte til disse språkprosjektene i Karasjok kommune i forbindelse med etableringen av språksenteret:</p>
<p><em type="italic">Stedsnavn og kulturminner: 237.000 kroner </em>Formålet med prosjektet er å vekke barn og ungdom sin interesse for stedsnavn og kulturminner i hjemkommunen og gjennom dette lære om personers og slekters tilhørighet til ulike områder. </p>
<p><em type="italic">Nuoraidlávdi (Ungdomsscene/forestilling): 234.000 kroner </em>Ungdom skal gjennom samisk språk illustrere og forklare ungdommers situasjon og tanker om kjønnsroller, seksualitet, mobbing og overgrep. De skal lage en forestilling med skuespill på samisk sammen med joikere, musikere og andre kunstnere. </p>
<p><em type="italic">Hállanhállu </em><em type="italic">(Språkglede) </em><em type="italic">: 237.000 kroner </em>Prosjektets formål er å styrke arenaer for samisk språk for de som vil lære eller pleie språket sitt. På ulike treff, temakvelder, turer og arbeid får deltakerne bruke samisk språk. </p>
<p><em type="italic">Čállinverdde (Skrivekamerat): 203.000 </em><em type="italic">kroner </em>Eldre opplever ofte at retten til å få tjenester tilpasset samisk språk og kultur ikke blir tatt hensyn til. Gjennom prosjektet skal eldre få hjelp til å lese og skrive, samt hjelp til bruk av digitaliserte tjenester. </p>
<p><em type="italic">For intervju </em><em type="italic">, kontakt sametingspresident Aili Keskitalo, tlf. 971 29 30 </em></p>
</body></document>