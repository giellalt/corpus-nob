<document xml:lang="nob" id="no_id"><header><title>Kjøkkensjefer i Tromsø skal bli bedre kjent med reinkjøtt - Sametinget</title><genre code="admin"/><author><unknown/></author><year>2021</year><wordcount>398</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/kjokkensjefer-i-tromso-skal-bli-bedre-kjent-med-reinkjott.16245.aspx</origFileName><parallel_text xml:lang="sma" location="tjoovkenaejvieh_romsesne_edtjieh_buerebelaakan_bovtsenbearkojne_aahpenidh.html"/><parallel_text xml:lang="sme" location="romssa_gievkkanhoavddat_galget_oahppat_eambbo_bohccobierggu_birra.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Kjøkkensjefer i Tromsø skal bli bedre kjent med reinkjøtt</p>
<p><em type="italic">Nå skal restaurantene i Tromsø få mulighet til å servere samiske delikatesser, som tunge og hjerte av rein. Undersøkelser Sametinget har gjort viser at restaurantene ønsker mer kunnskap om reinkjøtt som råvare. </em>– <em type="italic">Reinkjøtt er noe av det sunneste kjøttet som finnes og noe av det beste jeg vet, sier sametingsråd Silje Karine Muotka (NSR). </em></p>
<p>Prosjektet, som har fått navnet <em type="italic">Máistu </em>og betyr smak på nordsamisk, er en møteplass mellom videreforedlere av reinkjøtt og kjøkkensjefer. Trenden blant forbrukerne viser at nysgjerrigheten og interessen for mat er stor og voksende. For å skille seg ut som restaurant i dag må maten som serveres være noe mer enn bare mat. Det må være en historie bak som gjør at gjestene som spiser opplever at de får noe unikt. </p>
<p>– Å koble dette opp mot reinkjøttprodusenter passer veldig bra. Her er det mange gode og unike historier koblet opp mot samisk kultur, og det åpner opp muligheter for reinkjøttforedlere å selge sine produkter og gjennom dette øke merverdien på reinkjøttet, sier sametingsråd Hans Ole Eira (Sp).</p>
<p>Historien til reinkjøttet vil være en sentral del av Máistu. Hvor dyrene har beitet eller flyttet, hvordan kjøttet har blitt til, men også historiene og normene knyttet til produktene.</p>
<p>– Restaurantbransjen er viktige markedsfører og kunnskapsformidlere av nordnorsk og samisk kultur. Serveringspersonalet kan formidle historie og kunnskap om råvaren som kan være med på å løfte Sápmi og Nord-Norge som matdestinasjon, sier Eira.</p>
<p type="title">Byens kjøkkensjefer invitert</p>
<p>Máistu finner sted den 20. september i Tromsø og skal arrangeres på matteateret på Skarven der en samisk kokk skal lage tradisjonelle retter og en kjent nordnorsk kokk skal lage en moderne retter av samme råvare. Delene det er fokus på er tunge, hjerte og røkt kjøtt.</p>
<p>– Dette er mat vi samer har vokst opp med, og ikke reinbiff og reinburger som ofte serveres i restaurantene. Derfor har vi invitert nordnorske og Tromsøs kjøkkensjefer til å bli bedre kjent med reinen som råvare, sier en entusiastisk Muotka.</p>
<p>Sametingsrådene Silje Karine Muotka og Hans Ole Eira åpner Máistu, og begge er klar på at dette er en viktig møteplass.</p>
<p>– Sametinget har jobbet en stund med dette, og det er viktig at samiske mattradisjoner og historier blir mer kjent, sier de begge samstemte.</p>
<p><em type="italic">For spørsmål eller intervju, kontakt sametingsråd Silje Karine Muotka (NSR) </em><em type="italic">, mob. +47 984 87 576, </em><em type="italic">silje.karine.muotka@samediggi.no </em></p>
</body></document>
