<document xml:lang="nob" id="no_id"><header><title>PRM: – En stor eksponeringsmulighet for samisk litteratur</title><genre code="admin"/><author><unknown/></author><year>2019</year><wordcount>567</wordcount><conversion_status type="standard"/><availability><free/></availability><origFileName>https://www.sametinget.no/Nyhetsarkiv/PRM-En-stor-eksponeringsmulighet-for-samisk-litteratur</origFileName><parallel_text xml:lang="sma" location="prm-stoerre-vuesiehtimmienuepie-saemien-lidteratuvrese.html"/><parallel_text xml:lang="sme" location="prd-stuorra-vejolasvuohta-cajehit-sami-girjjalasvuoda-mailbmai.html"/><parallel_text xml:lang="smj" location="prm-stuorra-tjalmostahttemmahttelisvuohta-same-girjalasjvuohtaj.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">PRM: – En stor eksponeringsmulighet for samisk litteratur</p>
<p><em type="italic">Norge skal i år være hovedland under den viktigste bokmessen i verden, Frankfurter Buchmesse. Også samiske bøker og forfattere er representert der. – Dette gir en stor eksponeringsmulighet for samisk litteratur som jeg er svært glad for, sier sametingsråd Henrik Olsen, som skal delta på bokmessen. Sametingsrådet har også støttet den samiske deltakelsen. </em></p>
<p>Bokmessen i Frankfurt, som arrangeres i oktober, er verdens viktigste møteplass for internasjonal bokbransje. Den samler mer enn 300.000 besøkende fra over 100 land, 7000 forlag og 10.000 journalister.</p>
<p>I 2019 er Norge tildelt rollen som gjesteland for bokmessen i Frankfurt, noe som betyr at Norge får presentere sin litteratur og kultur under bokmessen. I den forbindelse er det en egen gjestepaviljong der inviterte forfattere fra Norge skal få plass til å synliggjøre sitt forfatterskap.</p>
<p>Sámi lágádus- ja aviisasearvi/Samisk forlegger- og avisforening (SÁLAS) og Sámi Girječálliid Searvi - Samisk forfatterforening (SGS) deltar for å synliggjøre samisk litteratur og samiske forfattere.</p>
<p type="title">Gir støtte til deltakelse</p>
<p>Mange samiske forfattere er invitert til gjestepaviljongen, og SGS har fått forespørsler om å delta på andre arrangementer i forbindelse med bokmessen. Sametingsrådet har bevilget 166 000 kroner i støtte til SGS for deltakelse i bokmessen.</p>
<p><em type="italic">– Det er viktig for samiske forfattere å kunne delta på en så stor internasjonal litteraturarena, spesielt nå i år når Norge er gjesteland. Dette gir en stor mulighet for formidling av samiske forfattere og samisk litteratur, sier sametingsråd Henrik Olsen. </em></p>
<p>Sametingsråd Henrik Olsen er på bokmessen 13. - 17. oktober og deltar blant annet på åpningsseremonien tirsdag 15. oktober.</p>
<p type="title">– Unik anledning til å synliggjøre samisk litteratur</p>
<p>Sametingsrådet har også gitt støtte til den samiske forlegger- og avisforeningen (SÁLAS) på 200 000 kr. SÁLAS har i samarbeid med NORLA, som organiserer Norges deltakelse i Frankfurt 2019, sikret at også samiske bøker og forfattere er representert. I forbindelse med bokmessen skal det oversettes et antall samiske bøker til engelsk i såkalte prøveoversettelser for å synliggjøre samisk litteratur for et globalt publikum.</p>
<p><em type="italic">– Samisk litteratur er en del av den norske litteraturarven. Dette gir en unik anledning til å formidle og synliggjøre den samiske litteraturen og samfunnsdebatten for hele verden, sier sametingsråd Henrik Olsen. </em></p>
<p>Det er også gitt støtte på 23 000 kr til et samisk forlag som ikke er tilknyttet SÁLAS, Susanne Hætta, for å reise ned. Olsen synes det er viktig for samiske forlag å kunne delta med nødvendig tyngde på en så stor internasjonal litteraturarena.</p>
<p>– Dette gir en stor eksponeringsmulighet for samisk litteratur og det er jeg svært glad for, sier sametingsråden.</p>
<p type="title">Støtte til visning av teaterstykke</p>
<p>Samisk litteratur og kultur vil være synlig under hele bokmessen i flere former.</p>
<p>Sametingsrådet har også støttet Beaivváš samiske nasjonalteater med 150 000 kroner. De skal reise til bokmessen med stykket om Johan Turi, og skal ha flere forestillinger i løpet av uken.</p>
<p><em type="italic">– Det er et passende stykke å reise ned med, i og med at Johan Turi regnes som den første samiske forfatteren med boka <span type="quote">“Muitalus sámiid birra”</span>, som kom i 1910. Jeg gleder meg til å få med meg dette i Frankfurt. Det blir spennende å reise til Frankfurt for å følge våre dyktige kunst- og kulturutøvere og se hvordan dette kan være et løft for formidling av samisk litteratur til et større marked, avslutter sametingsråd Henrik Olsen. </em></p>
<p><em type="italic">For intervju eller spørsmål, kontakt sametingsråd Henrik Olsen, telefon: +47 907 75 219 og/eller henrik.olsen@samediggi.no </em></p>
</body></document>
