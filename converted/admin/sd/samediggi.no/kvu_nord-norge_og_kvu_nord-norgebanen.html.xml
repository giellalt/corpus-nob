<document xml:lang="nob" id="no_id"><header><title>KVU Nord-Norge og KVU Nord-Norgebanen - Sametinget</title><genre code="admin"/><author><unknown/></author><year>2023</year><wordcount>211</wordcount><conversion_status type="standard"/><availability><free/></availability><multilingual/><origFileName>https://sametinget.no/saernieh/kvu-nord-norge-og-kvu-nord-norgebanen.27732.aspx?sprak=1</origFileName><parallel_text xml:lang="sme" location="kvu_nord-norge_ja_kvu_nord-norgebanen.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">KVU Nord-Norge og KVU Nord-Norgebanen</p>
<p>Onsdag 27. september ble de nye konseptvalgutredningene for transportløsninger i Nord-Norge presentert: KVU Nord-Norge og KVU Nord-Norgebanen. Sametinget er fornøyde med at utredningene nå har konkludert med at det beste utfra både en samfunnsøkonomisk og et miljømessig standpunkt, vil være å utbedre og oppgradere eksisterende veier og jernbanenett istedenfor å bygge nytt.</p>
<p>Maja Kristine Jåma</p>
<p>- Det vil spare mye verdifull natur, myr, matjord og reinbeiteområder fra nedbygging, samtidig som det bidrar til en bedre infrastruktur for transport i Nord-Norge med tanke på fremkommelighet, trafikksikkerhet og beredskap, sier sametingsråd Maja Kristine Jåma (NSR).</p>
<p>I konseptvalgutredningene går man inn for en utbedring av de eksisterende jernbanene til Bodø og Narvik samt utbedring av E6. I tillegg vil man gjennom en tiltakspakke utbedre annen eksisterende infrastruktur i Nord-Norge og iverksette andre prioriterte tiltak i regionen som man mener er positive for først og fremst bolyst, logistikk og ut fra et sikkerhetsaspekt.</p>
<p>- Hvert år opplever reindrifta store tap langs vei og særlig jernbane. Derfor er det positivt at det rettes søkelys på tiltak som vil være med å hindre det og samtidig øke sikkerheten for både mennesker og dyr, fortsetter Jåma.</p>
<p>Sametingsrådet ser frem til videre prosesser med ansvarlige statlige myndigheter før tiltak og løsninger blir endelig vedtatt.</p>
</body></document>
