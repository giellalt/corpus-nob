<document xml:lang="nob" id="no_id"><header><title>Skal diskutere samhandling og organisering av duodjinæringen - Sametinget</title><genre code="admin"/><author><unknown/></author><year>2022</year><wordcount>401</wordcount><conversion_status type="standard"/><availability><free/></availability><multilingual/><origFileName>https://sametinget.no/oddasat/digastallet-duodjeealahusa-ovttasbarggu-ja-organiserema.22275.aspx?sprak=1</origFileName><parallel_text xml:lang="sme" location="digastallet_duodjeealahusa_ovttasbarggu_ja_organiserema_.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title" xml:lang="nno">Skal diskutere samhandling og organisering av duodjinæringen</p>
<p><em type="bold">Sametingets plenum skal neste uke behandle sak om samhandling og organisering av duodji.    </em><em type="bold">Sametinget er opptatt av at duodjinæringen tilpasses den strukturen og de utfordringene som næringen står overfor.    </em>    </p>
<p>Duodji er tradisjonelt samisk handverk og kunsthandverk, og er en kulturbærende næring som har stor betydning for samiske språk, tradisjonell kunnskap, kultur og samisk næringsutvikling. Sametinget har over flere år jobbet for å forbedre rammebetingelsene i duodji som næring, og tilrettelegge for økt utvikling og inntjening for den enkelte duodjiutøver.</p>
<p>Sametingets plenum vedtok i 2019 å igangsette en prosess sammen med stiftelsen Duodjeinstituhtta og interesseorganisasjonene Duojáriid Ealáhussearvi og Sámiid Duodji med sikte på å komme fram til en effektiv og hensiktsmessig organisering av næringen. Vedtaket var en direkte oppfølging av sametingsmelding om duodji som næring fra 2018. På plenumsmøtet    neste uke    vil Sametinget legge fram resultatet av denne bestillingen.</p>
<p xml:lang="sme">Hans Ole Eira    Kenneth Hætta</p>
<p>– Sametinget er beredt til å ta et større ansvar for utviklingen av duodji, både næringsmessig og som immateriell kulturarv. Kommunikasjon og samhandling er stikkordet for det videre arbeidet, sier sametingsråd Hans Ole Eira (Sp), og legger til at behovet for et samhandlingsorgan er til stede.</p>
<p>– Duodjinæringen er liten, men hvis Sametinget går aktivt inn som koordinator og sekretariat i et samhandlingsorgan, kan vi også ta et større ansvar for gjensidig informasjon og samordning av prosjekter som har fokus på å utvikle salgs- og markedskanaler for duodji- og designvirksomheter, sier Eira.</p>
<p>Sametinget finansierer Duodjeinstituhtta. Eira sier at Duodjeinstituhtta har potensial for å utvikle seg til et kompetansesenter for duodji som immateriell kulturarv, for det er naturlig å henvende seg til Duodjeinstituhtta for å få informasjon om duodjitradisjoner fra ulike samiske områder.</p>
<p>– Sametinget har på dialogmøte med Duodjeinstituhtta gitt signal om at Sametinget selv ønsker å oppnevne styreleder i stiftelsen, sier Eira.</p>
<p>Plenumssaken berører også rammeverket rundt de årlige duodjiforhandlingene. Sametinget mener at en forenkling av rammeverket rundt duodjiforhandlingene vil komme den enkelte duodjiutøver til gode. Sametingsrådets innstilling er å oppheve Hovedavtale for duodjinæringen, og inkorporere deler av hovedavtalen inn i næringsavtalen i ett felles dokument.</p>
<p>– På denne måten vil hovedavtalen være mer fleksibel, særlig ved omstillinger. Viktige bestemmelser i hovedavtalen kan inkorporeres i næringsavtalen, avslutter Eira.</p>
<p>Sametingets plenum behandler sak 34/22 <em type="italic">Samhandling og organisering av duodji </em>i plenumsmøte onsdag 12. oktober.        </p>
<p><em type="italic">For intervju eller spørsmål, kontakt sametingsråd Hans Ole Eira (Sp), mob. +47 918 61 471,    </em><em type="italic">hans.ole.eira@samediggi.no    </em>    </p>
<p xml:lang="est">Sakspapirer</p>
</body></document>
