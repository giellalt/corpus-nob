<document xml:lang="nob" id="no_id"><header><title>Tilskudd til mange ulike kulturminneprosjekter  - Sametinget</title><genre code="admin"/><author><unknown/></author><year>2024</year><wordcount>322</wordcount><conversion_status type="standard"/><availability><free/></availability><multilingual/><origFileName>https://sametinget.no/oddasat/doarjja-mangga-iesgudet-kulturmuitoprosektii.32458.aspx?sprak=1</origFileName><parallel_text xml:lang="sme" location="doarjja_manggga_iesgudet_kulturmuitoprosektii.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Tilskudd til mange ulike kulturminneprosjekter</p>
<p><em type="italic">Sametinget har i 2024 delt ut om lag 1,3 million kroner i tilskudd til kulturminneregistrering, båtprosjekt, bygningsvern og andre samiske kulturminneprosjekter. Sametingsråd Runar Myrnes Balto (NSR) er glad for at samisk kulturarv blir tatt vare på og synliggjort. </em></p>
<p>Runar Myrnes Balto    Árvu/Sametinget</p>
<p>– Det er veldig gledelig at så mange jobber med samiske kulturminner. Dokumentasjon og formidling av våre kulturminner er kanskje den viktigste måten å synliggjøre samisk historie og tilstedeværelse på. Jeg er takknemlig for at Sametinget får anledning til å støtte så mange mennesker som gjør en svært viktig jobb, sier Myrnes Balto.</p>
<p>Fire ulike prosjekter skal registrere sørsamiske kulturminner. Det skal kartlegges kulturminner lengst sør i det samiske området. Et prosjekt i Innlandet fylke har fått midler, et annet prosjekt har fått midler til innsamling og systematisering av tradisjonsstoff knyttet til tamreindrift i Telemark.</p>
<p>Flere prosjekter innen bygningsvern har blitt tildelt midler. Bygningsmassen på Kaperdalen i Senja kommune er et viktig samisk kulturmiljø. På denne boplassen er det boliggammer, fjøsgammer, gammetufter og andre kulturminner. Sametinget har i flere omganger gitt støtte til Midt-Troms museum for å sette i stand bygninger og tilrettelegge dette kulturlandskapet. I år er det bevilget 250 000 kroner til å sette i stand et geitefjøs med tilbygd høyløe.</p>
<p>I pitesamisk område er det gitt midler til istandsetting av en låve fra 1939. Denne ligger på Solheim i Bodø kommune, og er typisk for den markasamiske bosettingen i pitesamisk område. Edvard og Maria som bygde og bodde der levde av reinen, skogen og jorda.</p>
<p>Et annet prosjekt i Nordland, som omhandler båter, er også tilgodesett med midler. Det finnes ingen helhetlig oversikt over samiske båter. Sametingsråden er derfor glad for dette prosjektet skal dokumentere samenes historiske rolle i båtbygging i Salten i Nordland.</p>
<p>– Resultatet av arbeidet vil kunne bli et viktig bidrag i forvaltningen av samisk båtarv, avslutter sametingsråd Runar Myrnes Balto.</p>
<p><em type="italic">Her er en oversikt over de ulike kulturminnetilskuddene: </em></p>
</body></document>
