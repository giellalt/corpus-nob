<document xml:lang="nob" id="no_id">
  <header>
    <title>Sametingsvalget 2009 – valglister - Sámediggi Sametinget</title>
    <genre code="admin"/>
    <author>
      <unknown/>
    </author>
    <publChannel>
      <publication>
        <publisher>Sámediggi/Sametinget</publisher>
      </publication>
    </publChannel>
    <wordcount>581</wordcount>
    <conversion_status type="standard"/>
    <availability>
      <free/>
    </availability>
    <submitter name="" email="divvun@samediggi.no"/>
    <origFileName>http://samediggi.no/Artikkel.aspx?aid=2886&amp;sprak=Norsk&amp;Print=1</origFileName>
    <parallel_text xml:lang="sme" location="samediggi-article-2886.html"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision: 154948 $; </version>
  </header>
  <body>
    <p>Sametingsvalget 2009 – valglister - Sámediggi Sametinget</p>
    <p type="title">Sametingsvalget 2009 – valglister</p>
    <p>
      <em type="italic">Stortings- og sametingsvalg blir holdt 14. september 2009. For å stå på et listeforslag må man registrere seg i Sametingets valgmanntall innen 31. mars. </em>
    </p>
    <p>Valglister skal være registrert hos Sametinget innen tirsdag 31. mars 2009. Dette er en i hendefrist.  Valglisten leveres enten pr. post, telefaks eller ved personlig levering til et av Sametingets offisielle kontorsteder.</p>
    <p>En skal angi på valglisten at det gjelder sametingsvalget. Listeforslaget må ha en overskrift som angir det parti eller den gruppe som har fremmet forslaget og hvilken valgkrets det gjelder. Er listeforslaget fra en samepolitisk organisasjon registrert hos Sametinget, skal overskriften inneholde det registrerte navnet. Overskriften må ellers ikke kunne forveksles med navnet på en annen registrert samepolitisk organisasjon, registrert politisk parti, eller med overskriften på andre listeforslag i valgkretsen.</p>
    <p>Alle listeforslag skal være utfylt med navnet på minst ni valgbare kandidater i kretsen. Kretser som har mellom to og fire mandater, skal føre opp ni kandidater på listeforslaget. Dersom kretsen har 5 eller flere mandater kan det samlede antall kandidater være det dobbelte. Personene på valglisten angis med fornavn, etternavn og fødselsår. Stilling eller bosted skal påføres alle kandidatene hvis det er behov for å skille personene fra hverandre. En valgliste skal ikke ha kandidat(er) felles med noen andre valglister. På felleslister kan det opplyses om de enkelte kandidatenes tilhørighet i forhold til de gruppene som står bak forslaget.</p>
    <p>Det er krav om minst 40 % fordeling mellom kjønnene på valglisten.</p>
    <p>Listeforslaget for organisasjoner som ikke er registrert som samepolitisk organisasjon i Sametingets register skal være undertegnet av minst 30 personer i Sametingets valgmanntall. Disse må være registrerte i valgkretsen listen stilles i. For registrerte samepolitiske organisasjoner, er det tilstrekkelig at listeforslaget er underskrevet av minst to av styremedlemmene i organisasjonens lokalavdeling i valgkretsen. Til et listeforslag må det oppgis en tillitsvalgt med vara blant forslagstillerne. Som vedlegg til listeforslaget, skal det følge en fortegnelse over kandidatenes og forslagstillernes fødselsdato og bostedsadresse. Listeforslaget sendes til Sametinget.</p>
    <p>
      <em type="italic">Sjekkliste for listeforslag: </em>
    </p>
    <p>I medhold til det som er nevnt ovenfor må listeforslaget:</p>
    <list>
      <p type="listitem">angi gjeldende parti/organisasjon i overskriften</p>
      <p type="listitem">angi at det gjelder sametingsvalget</p>
      <p type="listitem">kandidatene kan kun stå på en liste til sametingsvalget</p>
      <p type="listitem">kandidatene skal være oppført med fornavn, etternavn og fødselsår, evt. også stilling og bosted</p>
      <p type="listitem">for felleslister kan også opplysninger om kandidatenes tilhørighet opplyses om</p>
      <p type="listitem">inneholde minst 40 prosent representasjon av hvert kjønn</p>
      <p type="listitem">inneholde navn på en tillitsvalgt og en vararepresentant blant de som har underskrevet listeforslaget</p>
      <p type="listitem">angi hvem som fungerer som tillitsutvalg</p>
      <p type="listitem">være utfylt med navnet på minst ni valgbare kandidater i kretsen. Kretser som har mellom to og fire mandater, skal føre opp ni kandidater på listeforslaget. Dersom kretsen har 5 eller flere mandater kan det samlede antall kandidater være det dobbelte</p>
    </list>
    <p>Se for øvrig §§ 28 og 29 i forskrift om valg til Sametinget.</p>
    <p>
      <em type="italic">Listeforslagene for valget 2009 - antall kandidater på listen </em>
    </p>
    <p>Valgkrets 1: 9 - 12 kandidater (valgkretsen har 6 mandater)</p>
    <p>Valgkrets 2: 9 - 18 kandidater (valgkretsen har 9 mandater)</p>
    <p>Valgkrets 3: 9 - 12 kandidater (valgkretsen har 6 mandater)</p>
    <p>Valgkrets 4: 9 - 12 kandidater (valgkretsen har 6 mandater)</p>
    <p>Valgkrets 5: 9 - 10 kandidater (valgkretsen har 5 mandater)</p>
    <p>Valgkrets 6: 9 kandidater (valgkretsen har 3 mandater)</p>
    <p>Valgkrets 7: 9 kandidater (valgkretsen har 4 mandater)</p>
    <p>Vedlagt ligger skjemaer for listestilling for hver valgkrets. Forslagstillere er ikke pålagt å benytte disse skjemaene, de er ment som en service til listestillere slik at listen kommer i forskriftsmessig stand etter ny valgordning.</p>
  </body>
</document>
