<document xml:lang="nob" id="no_id"><header><title>Ny politisk rådgiver utnevnt - Sametinget</title><genre code="admin"/><author><unknown/></author><year>2023</year><wordcount>310</wordcount><conversion_status type="standard"/><availability><free/></availability><multilingual/><origFileName>https://sametinget.no/oddasat/prm-odda-politihkalas-raddeaddi-nammaduvvon.27254.aspx?sprak=1</origFileName><parallel_text xml:lang="sma" location="prm:_orre_politihkeles_raeriestaejjam_nammoehtamme.html"/><parallel_text xml:lang="sme" location="prm:_odda_politihkalas_raddeaddi_nammaduvvon.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Ny politisk rådgiver utnevnt</p>
<p><em type="italic">    Sametingspresident Silje Karine Muotka utnevner Nils Ante Eira (48) fra Senterpartiet som ny politisk rådgiver for sametingsrådet. </em><em type="italic">    </em></p>
<p>Sametingspresident Silje Karine Muotka (NSR) kunngjør i dag utnevnelsen av <em type="italic">Oskal Máhte Ántte Elle Nils Ánte </em>- Nils Ante Eira fra Senterpartiet som den nye politiske rådgiveren for sametingsrådet. Eira vil tiltre sin stilling fra og med i dag 30. august 2023.    </p>
<p>Anders Henriksen/Sámediggi</p>
<p>Nils Ante Eira bringer med seg bred erfaring fra samisk politikk og samfunnsliv, og har god kjennskap til Sametinget. Han har tidligere sittet som varamedlem i Sametinget i to perioder (2013-2017 og 2017-2021) og har vært ansatt i Sametingets administrasjon i perioden 2005-2008. Eira er bosatt i Lavangen, hvor han jobber som reineier og samisklærer.</p>
<p>– Han har en solid bakgrunn blant annet innen reindrift og opplæringsfeltet, og han vil være en betydelig ressurs for sametingsrådet. Med denne utnevnelsen blir han er godt tilskudd til politisk ledelse med viktig kunnskap som vi har bruk for, sier sametingspresident Silje Karine Muotka (NSR).</p>
<p>I sin nye rolle som politisk rådgiver vil Eira arbeide med en rekke viktige temaer som reindrift, rovdyrpolitikk, jordbruk, areal og samferdsel. Han vil også være involvert i spørsmål knyttet til tradisjonell kunnskap, kirkepolitikk, språk og utdanning.</p>
<p>– Dette er temaer som er svært sentrale i det samiske samfunnet, og som krever både engasjement og innsikt. Derfor er jeg glad for at Nils Ante Eira har takket ja til jobben og jeg ser frem til å samarbeide med ham, sier Muotka.</p>
<p>Nils Ante Eira går inn i sin nye rolle som politisk rådgiver med iver og ser frem til å bidra til den videre utviklingen av det samiske samfunnet.</p>
<p>– Det blir svært spennende å jobbe som politisk rådgiver for sametingsrådet, og jeg gleder meg til å jobbe med de politiske sakene som står mitt hjerte nærmest til det beste for Sápmi, sier Eira.</p>
</body></document>
