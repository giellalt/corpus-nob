<document xml:lang="nob" id="no_id"><header><title>PRM: Sametinget er med på å løfte jordbruket</title><genre code="admin"/><author><unknown/></author><year>2017</year><wordcount>346</wordcount><conversion_status type="standard"/><availability><free/></availability><multilingual/><origFileName>https://www.sametinget.no/Om-Sametinget/Arkiv-perioden-2016-2017/Pressemeldinger/PRM-Sametinget-er-med-paa-aa-loefte-jordbruket</origFileName><parallel_text xml:lang="sme" location="prd-samediggi-searva-angirussat-eanadoalu-ovddas.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">PRM: Sametinget er med på å løfte jordbruket</p>
<p><em type="italic">Sametinget vil i samarbeid med flere aktører i Finnmark jobbe for å styrke jordbruket i fylket. Sametingsråd Inger Eline Eriksen håper at flere unge vil satse på en fremtid som bønder. </em></p>
<p>Sametingsrådet har gitt 150.000 kroner i tilskudd til prosjektet SápmiAgri, som er en satsing på jordbruket i Porsanger, Kautokeino, Karasjok, Tana og Nesseby. Prosjektet er et samarbeid mellom Sametinget, de fem kommunene, Fylkesmannen i Finnmark, landbruksavdelingen ved fylkeskommunen og Innovasjon Norge. Prosjektet skal gå over tre år, og har sin offisielle startdato i dag, mandag 3. april 2017, da det første styringsgruppemøtet avholdes på Sametinget i Karasjok.</p>
<p><em type="italic">– </em><em type="italic">S </em><em type="italic">ametinget er bekymret over nedgangen i antall bruk i disse kommunene, en negativ utvikling som man har sett over flere år. Jeg tror at vi kan bremse denne nedgangen, og jeg håper at flere unge vil satse på en fremtid i jordbruket, sier sametingsråd Inger Eline Eriksen, som også deltar på dagens møte. </em></p>
<p>Styringsgruppa består av representanter fra Sametinget, kommunene, fylkesmannen og fylkeskommunen, samt bondeorganisasjonene.</p>
<p type="title" xml:lang="dan">Vil motivere unge jordbrukere</p>
<p>Sametinget støttet prosjektet <span type="quote" xml:lang="nno">«Jordbruk og vekst i Ávjovárri»</span>, som ble avsluttet i januar 2017 med gode resultater. Sluttrapporten viste blant annet at prosjektet hadde gode effekter på rekruttering, kompetanseheving og bruksutbygging. Satsingen på SápmiAgri er en videreutvikling av dette, og sametingsråd Inger Eline Eriksen tror at prosjektet vil skape positiv utvikling i jordbruket i fylket.</p>
<p>– Ved at flere kommuner og andre aktører samarbeider om å styrke jordbruket, kan man motivere flere til å begynne eller å videreutvikle driften. For folk som ønsker å jobbe med dette, er nettverk med likesinnede svært viktig, sier Eriksen. </p>
<p>I 2017 har Sametinget åpnet for finansiering av bygg til slakteokser og melkeroboter i hele virkeområdet, i tillegg til tilskudd til både sau- og geitebruk.</p>
<p xml:lang="nno">– Jeg er glad for at Sametinget med dette nå prioriterer jordbruksnæringen, sier sametingsråd Inger Eline Eriksen.</p>
<p xml:lang="nno"><em type="italic">For intervju, kontakt sametingsråd Inger Eline Eriksen, telefon 414 58 703 </em></p>
<p><em type="italic">Første møte i SapmiAgri - et samarbeidsprosjekt mellom Porsanger, Kautokeino, Karasjok, Tana og Nesseby om å utvikle jordbruket i disse kommunene.</em></p>
</body></document>
