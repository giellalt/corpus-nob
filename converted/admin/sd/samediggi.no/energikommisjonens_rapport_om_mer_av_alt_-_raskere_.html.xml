<document xml:lang="nob" id="no_id"><header><title>Energikommisjonens rapport om «Mer av alt – raskere» - Sametinget</title><genre code="admin"/><author><unknown/></author><year>2023</year><wordcount>260</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/energikommisjonens-rapport-om-mer-av-alt-raskere.23578.aspx</origFileName><parallel_text xml:lang="sme" location="energiijakommisuvnna_raporta_mer_av_alt-_raskere_.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Energikommisjonens rapport om <span type="quote">«Mer av alt – raskere»</span></p>
<p><em type="bold">Energikommisjonen la frem sin rapport <span type="quote">«Mer av alt - raskere»</span> til Olje- og energidepartementet 1.februar. Utredningen inneholder en kartlegging av energibehovene og forslag til økt energiproduksjon.  </em>  </p>
<p xml:lang="nno">Maja Kristine Jåma    Åse M. P. Pulk/Sametinget</p>
<p>Sametingsrådet vil gå igjennom rapporten grundigere, men ser allerede nå at det er lite som omhandler utfordringer med kraftutbygging i samiske områder. Sametingsrådet har en bekymring om et økende arealpress i samiske områder.     </p>
<p>– Saepmie har dessverre fått oppleve store konsekvenser som følge av storstilte kraftutbygginger. Energipolitikken som føres må sikre urfolksrettighetene, og ikke bidra til ytterligere menneskerettighetsbrudd, sier sametingsråd Maja Kristine Jåma (NSR).</p>
<p>Sametinget anerkjenner behovet for sikker tilgang på strøm i hele landet som grunnlaget for vårt moderne samfunn. Samtidig mener Sametinget at tilrettelegging for kraftintensiv næringsutvikling ikke kan gå utover naturgrunnlaget for samisk reindrift og utmarksbruk. Vi mener også at regjeringen må vurdere energisparing som et like viktig tiltak i energipolitikken.</p>
<p>– Nye utbygginger krever nye prosesser med samiske interesser og rettighetshavere. Vi forventer at de direkte berørte sikres kapasitet og ressurser for å kunne delta i beslutningsprosessene på en forsvarlig måte. Samisk tradisjonell kunnskap bør også legges til grunn for beslutninger, sier Jåma.</p>
<p>Sametingsrådet har tidligere problematisert forhåndstiltredelse i utbyggingssaker i møte med Olje- og energiministeren, og mener fortsatt at regjeringen bør se nærmere på anbefalingene fra Norges institusjon for menneskerettigheter (NIM) om å vurdere om man bør tillate utbygging i reinbeiteområder før gyldigheten av en tillatelse er rettslig avklart.</p>
<p xml:lang="nno"><em type="italic">For spørsmål eller intervju, kontakt sametingsråd Maja Kristine Jåma, tlf: +47 472 42 366,   </em><em type="italic">maja.kristine.jama@samediggi.no   </em>  </p>
</body></document>
