<document xml:lang="nob" id="no_id"><header><title>Sametingsrådet støtter kunstprosjektet Duot Dát DD Dáidda utstilling i Oslo - Sametinget</title><genre code="admin"/><author><unknown/></author><year>2023</year><wordcount>363</wordcount><conversion_status type="standard"/><availability><free/></availability><multilingual/><origFileName>https://sametinget.no/saernieh/sametingsradet-stotter-kunstprosjektet-duot-dat-dd-daidda-utstilling-i-oslo.25811.aspx?sprak=1</origFileName><parallel_text xml:lang="sme" location="samediggeraddi_doarju_daiddaproseavtta_duot_dat_dd_daidda_cajahusa_oslos.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Sametingsrådet støtter kunstprosjektet Duot Dát DD Dáidda utstilling i Oslo</p>
<p><em type="bold">SALT art &amp; music skal i samarbeid med Dáiddadállu, det samiske kunstnernettverket i Guovdageaidnu, sette opp utstillingen DDDD-Duot Dát DD Dáidda i Oslo. Sametingsrådet har bevilget 120 000 kroner i støtte til dette samarbeidsprosjektet. </em>   </p>
<p>Maja Kristine Jåma    Åse M. P. Pulk / Sámediggi</p>
<p>Dáiddadállu i Guovdageaidnu og SALT art &amp; music i Oslo ønsker å ha et tettere samarbeid, og de har planlagt en utstilling på havnepromenaden utenfor SALT på Langkaia i Oslos sentrum. Utstillingen skal gi publikum en mulighet til å oppleve samisk kunst og bli bedre kjent med samisk kunstformidling. Utstillingen åpnes 31. mai til 21. juni.</p>
<p>– Samiske kunstnere og kunst har gjort seg svært gjeldende i den internasjonale kunstscenen, men fortsatt mangler vi strukturer med reell dialog fra Sápmi i nord til publikum i sør. Derfor skal samarbeidet i det frie kunstfagfeltet styrkes, sier sametingsråd Maja Kristine Jåma (NSR).</p>
<p type="title">En vandreutstilling som skal være synlig for de som beveger seg ute</p>
<p>Vandreutstillingen er kuratert av to av Dáiddadállus kunstnere, Ann-Sofie Kallok og Susanne Hætta, i samarbeid med kunstfaglig leder Máret Ánne Sara. Utstillingen er svært aktuell etter demonstrasjonene i Oslo, som har preget nyhetsbildet de siste månedene, samt at utstillingsperioden vil sammenfalle med lanseringen av Sannhets- og forsoningskommisjonens granskningsrapport som overleveres til Stortinget 1. juni. Kunstnere planlegger også en forsoningskonsert på SALT.</p>
<p>– Verkene løfter frem dagsaktuelle temaer og utfordringer i det samiske samfunnet. Disse sju kunstnerne er opptatt av natur og klima, den samiske arealkampen, reindriftspolitikk og samspillet mellom mennesker, dyr og natur, sier Jåma.</p>
<p type="title">Unikt innblikk i samisk samtidskunst</p>
<p>Utstillingen består av 12 verk utført av sju kunstnere, Máret Ánne Sara, Anja Saiva Bongo Bjørnstad, Anitta Suikkari, Hilde Skancke Pedersen, Susanne Hætta, Ann-Sofie Kallok og Elle Sofe Sara.</p>
<p>– Bredden i utstillingen, det tverrfaglige aspektet av mange forskjellige kunstnere, gir et helt unikt innblikk i samisk samtidskunst, og Oslo som hovedstad og som beboer av den største samiske befolkningen i Norge har et stort potensial for å åpne øynene og tilgjengeliggjøre disse verkene for et mye større publikum, sier Jåma.</p>
<p><em type="italic">For spørsmål eller intervju, kontakt sametingsråd Maja Kristine Jåma (NSR), tlf. +47 472 42 366  , maja.kristine.jama@samediggi.no    </em></p>
</body></document>
