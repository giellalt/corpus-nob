<document xml:lang="nob" id="no_id"><header><title>Tolererer ikke vindindustriens ødeleggelse av reindriftsareal - Sametinget</title><genre code="admin"/><author><unknown/></author><year>2020</year><wordcount>311</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/tolererer-ikke-vindindustriens-odeleggelse-av-reindriftsareal.7348.aspx</origFileName><parallel_text xml:lang="sme" location="eat_dohkket_ahte_bieggaindustriija_billista_boazodoalu_arealaid_.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Tolererer ikke vindindustriens ødeleggelse av reindriftsareal</p>
<p><em type="italic">– Vi kan ikke akseptere at myndighetene fortsatt legger til rette for at vindindustrien skal etablere seg i reinbeiteareal, sier sametingsråd Silje Karine Muotka (NSR). </em></p>
<p>Fredag presenterte regjeringen den nye vindkraftmeldingen. Det kom inn over 5000 høringssvar hvor store deler av de engasjerte krevde full stopp i den massive vindindustriutbyggingen da forrige forslag om vindindustri var på høring. Regjeringen la dermed forslaget bort.</p>
<p>– Det er bare å konstatere at statsråd Bru ikke har vilje til å legge frem ei stortingsmelding om konsesjonssystemet hvor det fastsettes ett menneskerettslig vern for urfolk. Dette arbeidet står til stryk, mener Muotka som regner med at Stortinget sender stortingsmeldingen om vindkraft på land i retur til regjeringen.</p>
<p>Sametingsråden mener regjeringen har unnlatt å følge opp signalene fra folket ved å fortsette å lage forslag til regler for å tilrettelegge for vindindustriaktører. Det er allerede gitt nærmere 100 konsesjoner til industriprosjekter, og reaksjonene blant folk er svært sterke i de områder hvor industrianleggene nå føres opp.</p>
<p>For samiske interesser og reindriftsinteresser er dette en meget langvarig kamp for å kunne bevare ett driftsgrunnlag for urfolksnæringer. Sametingsråden sier de har sett reineiere på Fosen stå i tiår med enorm saksbehandling på alle nivåer i norsk offentlighet for så å bli fradømt muligheten til å drive reindrift på tradisjonell måte.</p>
<p>Sametingspresident Aili Keskitalo (NSR) støtter Muotka i uttalelsene og trekker frem Øyfjellet i Nordland som eksempel der har reineiere i ett kriseår har måttet flytte rein i ett industriområde hvor utbygger og Olje og energidepartementet ikke har tatt hensyn til drektige simler og reineiere.</p>
<p>– Sametinget kan absolutt ikke akseptere disse inngrepene i reinbeiteområder, avslutter sametingspresident Aili Keskitalo (NSR).</p>
<p xml:lang="sme"><em type="italic">Kontaktpersoner: Sametingspresident Aili Keskitalo (NSR) mob. +47 971 29 305, aili.keskitalo@samediggi.no Sametingsråd Silje Karine Muotka (NSR) mob. +47 984 87 576, silje.karine.muotka@samediggi.no Politisk rådgiver Eirik Larsen (NSR) mob. +47 970 80 217, eirik.larsen.samediggi.no </em></p>
</body></document>
