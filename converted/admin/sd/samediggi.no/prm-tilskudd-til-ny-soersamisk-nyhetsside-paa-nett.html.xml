<document xml:lang="nob" id="no_id">
  <header>
    <title>PRM: Tilskudd til ny sørsamisk nyhetsside på nett</title>
    <genre code="admin"/>
    <author>
      <unknown/>
    </author>
    <year>2019</year>
    <wordcount>402</wordcount>
    <conversion_status type="standard"/>
    <availability>
      <free/>
    </availability>
    <multilingual/>
    <origFileName>https://www.sametinget.no/Nyhetsarkiv/PRM-Tilskudd-til-ny-soersamisk-nyhetsside-paa-nett</origFileName>
    <parallel_text xml:lang="sma" location="prm-daaarjoe-orre-aaarjelsaemien-saernienedtesaejrose.html"/>
    <parallel_text xml:lang="sme" location="prd-doarju-odda-lullisami-odasneahttabaikki.html"/>
    <parallel_text xml:lang="smj" location="prm-doarjju-aadaa-oarjjelsame-naehttabajkev.html"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision: 154948 $; </version>
  </header>
  <body>
    <p type="title">PRM: Tilskudd til ny sørsamisk nyhetsside på nett</p>
    <p>Sametingsrådet har bevilget støtte til samiske språkprosjekter, og i denne omgang har de prioritert språkprosjekter i sør-, pite- og lulesamiske områder. Blant annet får Rørosnytt 300.000 kr i støtte til etablering av en sørsamisk nyhetsside på nett.</p>
    <p>– Sørsamisk språk er nå på vei til å styrkes etter å ha vært sterkt truet. Å etablere en sørsamisk nyhetskanal kan ha stor betydning for styrking av sørsamisk som hverdagsspråk, sier sametingspresident Aili Keskitalo.</p>
    <p>Formål med prosjektet er å etablere en nettside på sørsamisk med nyheter som berører sørsamene, og få på plass en sørsamisk redaksjon.</p>
    <p>– Vi ser det som viktig at sørsamene har tilgang på nyheter og andre aktuelle saker på sitt eget språk. Denne nettsiden vil både styrke og utvikle sørsamisk, sier Keskitalo.</p>
    <p type="title">Sørsamisk seminar og filmfestival</p>
    <p>Andre sørsamiske prosjekter som har fått innvilget støtte er Trøndelag Fylkeskommune / Aajege språksenter, som fikk 100.000 kr i støtte til å arrangere seminaret Gïeleviermie om situasjonen for sørsamisk språk, som arrangeres på Røros 7.–8. november.</p>
    <p>Røros kommune fikk 80.000 kr i støtte til arrangering av en grenseoverskridende samisk musikkfestival 7.–10. november. Denne festivalen skal være en den av festivalen Raasten Rastah som arrangeres hvert år.</p>
    <p type="title">Tilskudd til revitalisering av pitesamisk språk</p>
    <p>Duoddare Ráfe i Beiarn kommune får 300.000 kr i støtte til revitalisering av pitesamisk språk. Blant annet skal Duoddara Ráfe ha et samarbeid med pitesamiske språkinteresserte på svensk side.</p>
    <p>I lulesamisk område får Hamarøy kommune 75.000 kr i støtte til språkkurs for barn som har samisk som førstespråk, og 75.000 kr til språkkurs for barn som har samisk som andrespråk.</p>
    <p type="title">Litteraturtreff, språkkurs, reise-app og konfirmasjonsleir</p>
    <p>Nordsamiske prosjekter har også fått støtte. Čálliid lágádus får 300.000 kr i støtte til prosjektet <span type="quote" xml:lang="sme">“Sámegielat girjjit ohcet geavaheddjiid”</span> (samiske bøker søker brukere). Prosjektet arrangerer 25 treff der forfattere underholder barn og unge med høytlesing og skuespill.</p>
    <p>Nesseby kommune får 150.000 kr. til språkkurs som skal hjelpe de som har tatt samisk begynnerkurs til å begynne å snakke samisk.</p>
    <p>Sametingsrådet har også gitt 200.000 kr i tilskudd til prosjektet Bædi &amp; Børdi, som er en reise-app på samisk for barn om Nordnorske turiststeder.</p>
    <p>Samisk kirkeråd får 150.000 kr. i prosjektstøtte til å arrangere samisk konfirmasjonsleir. I år arrangeres konfirmasjonsleiren for 6. gang.</p>
    <p>– Det er spesielt gledelig at vi opplever en så stor interesse for språkprosjekter akkurat i år når vi feirer det internasjonale urfolksspråkåret, sier sametingspresident Aili Keskitalo.</p>
  </body>
</document>
