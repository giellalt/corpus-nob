<document xml:lang="nob" id="no_id"><header><title>Sametinget er fornøyd med at fiskeriministeren tar grep - Sametinget</title><genre code="admin"/><author><unknown/></author><year>2024</year><wordcount>184</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/sametinget-er-fornoyd-med-at-fiskeriministeren-tar-grep.33095.aspx</origFileName><parallel_text xml:lang="sme" location="samediggi_lea_duhtavas_go_guolastusministtar_bidja_johtui_doaimmaid.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Sametinget er fornøyd med at fiskeriministeren tar grep</p>
<p><em type="italic">Sametingspresident Silje Karine Muotka er fornøyd med at fiskeriministeren varsler gjennomgang av reglene for turistfiske. </em></p>
<p xml:lang="nno">Ørjan Marakatt Bertselsen</p>
<p>Fiskeriminister Marianne Sivertsen Næss varslet i forrige uke at hun setter ned en arbeidsgruppe for å gjennomgå turistfisket, etter avsløringene i media om storstilt smugling av fisk ut av landet.</p>
<p>– Sametinget er veldig glad for at fiskeriministeren tar tak. Vi vil støtte dette arbeidet og vil gjerne utpeke noen til arbeidsgruppen, sier sametingspresident Silje Karine Muotka. – Det er helt klart at turistfisket er ute av kontroll.</p>
<p>– Vi vet at torskekvotene går ned, og da er det særlig viktig at det er våre hjemlige fiskere som prioriteres. De som bor nærmest ressursen bør ha størst rett. Når det er nedgang i bestand må vi prioritere kystfiskerne og ikke tilreisende fiskere, sier sametingspresidenten.</p>
<p>Media har avslørt at en del av det såkalte turistfisket fremstår som organiserte grupper som tar store mengder filet ut av landet, men at resten av fisken dumpes.</p>
<p>– Det går ikke an at mat dumpes på denne måten, det er uetisk, sier Muotka.</p>
</body></document>
