<document xml:lang="nob" id="no_id">
  <header>
    <title>Samisk bygningsvern - Viktig kulturhistorie</title>
    <genre code="admin"/>
    <author>
      <unknown/>
    </author>
    <year>2017</year>
    <wordcount>389</wordcount>
    <conversion_status type="standard"/>
    <availability>
      <free/>
    </availability>
    <multilingual/>
    <origFileName>https://www.sametinget.no/Om-Sametinget/Arkiv-perioden-2016-2017/Nyhetsarkiv/Samisk-bygningsvern-Viktig-kulturhistorie</origFileName>
    <parallel_text xml:lang="sma" location="saemien-gaaetievaarjelimmie-vihkeles-kultuvrehistovrije.html"/>
    <parallel_text xml:lang="sme" location="sami-vistesuodjaleapmi-deatalas-kulturhistorja.html"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision: 154948 $; </version>
  </header>
  <body>
    <p type="title" xml:lang="nno">Samisk bygningsvern - Viktig kulturhistorie</p>
    <p>– Eldre samiske bygninger bekrefter vår historie, vår tilstedeværelse, familiehistorier og identitet. Det sier sametingspresident Vibeke Larsen som deltok på avslutningsmarkeringen for det samiske bygningsregisteringsprosjektet på Gállogieddi friluftsmuseum i Evenes kommune.</p>
    <p>Sametinget har i samarbeid med Riksantikvaren og Klima- og miljødepartementet identifisert og registrert samiske bygninger bygd før 1925. Formålet for prosjektet har vært å skaffe oversikt over fredete samiske bygninger i Norge.</p>
    <p>I løpet av prosjektperioden fra 2011 har det blitt registrert i underkant av 1000 bygninger, fra Røros i sør til Tana i nord.</p>
    <p>Tirsdag 29. august ble avslutningen av det samiske bygningsregistreringsprosjektet markert på Gállogieddi friluftsmuseum i Evenes kommune. H.K.H. Kronprins Haakon deltok på markeringen.</p>
    <p>
      <em type="italic">– </em>
      <em type="italic">Gállogieddi markerer avslutningen av et stort og viktig arbeid for å ta vare på vår samiske kulturhistorie, sier H.K.H. Kronprins Haakon i sin tale. </em>
    </p>
    <p>
      <em type="italic">– </em>
      <em type="italic">En stor innsats er blitt lagt ned i arbeidet med å dokumentere samisk tilstedeværelse og samisk historie - fra Tana i nord til Røros i sør, sier Kronprins Haakon. </em>
    </p>
    <p>
      <em type="italic">Synliggjør samisk kultur og historie </em>
    </p>
    <p>Sametingspresident Vibeke Larsen sier at registreringene bidrar til å synliggjøre samisk kultur og identitet både lokalt og nasjonalt.</p>
    <p>Larsen sier at registreringsarbeidet har skapt forventninger, både hos huseiere og lokalsamfunn om å sikre byggene for fremtiden.</p>
    <p>
      <em type="italic">– </em>
      <em type="italic">Registreringsarbeidet har lagt grunnlaget for en fremtidig forvaltning av byggene, og vi må sammen med Riksantikvaren og Klima og miljødepartementet følge opp dette viktige arbeidet, sier Larsen. </em>
    </p>
    <p>I forbindelse med markeringen besøkte H.K.H. Kronprins Haakon Borri i Skånland. Der fikk kronprinsen innføring i praktisk restauringsarbeid. I Borri restaureres en låve fra midten av 1800-tallet</p>
    <p xml:lang="nno">
      <em type="italic">Viktig arbeid </em>
    </p>
    <p>Riksantikvar Jørn Holme sier at Sametinget har gjort en formidabel innsats for å identifisere og registrere samiske bygninger som er bygget før 1925.</p>
    <p>
      <em type="italic">– </em>
      <em type="italic">Nå har vi endelig fått oversikten over dette. En oversikt som gjør det mulig å forvalte disse bygningene på en god måte. Vi trenger en kunnskapsbasert forvaltning, enten det gjelder klimapolitikk, ulv, havområder eller samiske bygninger, sier Riksantikvar Jørn Holme. </em>
    </p>
    <p xml:lang="nno">
      <em type="italic">Godt samarbeid </em>
    </p>
    <p>
      <em type="italic">– Vi takker alle huseierne, samarbeidspartnere og frivillige i forbindelse med arrangementet på G </em>
      <em type="italic">állogieddi og Borri, sier Larsen. </em>
    </p>
    <p>Sametingspresident Vibeke Larsen sier at Sametinget har trålet hele Sápmi på kryss og tvers med fotoapparat, målband og skissepapir, sett bygninger i ulik tilstand, møtt folk og fått informasjon om bygningene.</p>
    <p>
      <em type="italic">Les mer: </em>
    </p>
    <p xml:lang="nno">http://www.kongehuset.no/nyhet.html?tid=157348&amp;sek=26939</p>
    <p xml:lang="nno">http://www.kongehuset.no/tale.html?tid=157347&amp;sek=26947&amp;scope=27247</p>
    <p xml:lang="nno">http://www.riksantikvaren.no/Aktuelt/Nyheter/Markering-av-samiske-bygningsregistreringer</p>
    <p>https://www.sametinget.no/Tjenester/Miljoe-areal-og-kulturvern#section-Samisk-bygningsvern</p>
    <p>https://sametinget.no/Arrangementer/Avslutningsmarkering-av-det-samiske-bygningsregistreringsprosjektet</p>
  </body>
</document>
