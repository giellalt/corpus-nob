<document xml:lang="nob" id="no_id"><header><title>Tale ved åpningen av Olsokutstillingen 2023 - Sametinget</title><genre code="admin"/><author><unknown/></author><year>2023</year><wordcount>480</wordcount><conversion_status type="standard"/><availability><free/></availability><multilingual/><origFileName>https://sametinget.no/politihkka/hala/tale-ved-apningen-av-olsokutstillingen-2023.26982.aspx?sprak=1</origFileName><parallel_text xml:lang="sme" location="sardni_2023_olssotcajahusa_rahpamis.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Tale ved åpningen av Olsokutstillingen 2023</p>
<p><em type="italic">Tale ved sametingsråd Maja Kristine Jåma ved åpningen av Olsokutstillngen 25.juli. </em></p>
<p>Buerie båeteme Saapman jïh Skæhkere sijtese. Buerie båateme daan jaepien Olsok-vuesiehtæmman. Velkommen til Saepmie og til reinbeiteområdene for Skækerfjell. Velkommen til årets Olsokutstilling.</p>
<p>Årets Olsokkunstner er den anerkjente kunstneren Máret Ánne Sara. Det er få som har vist kraften som ligger i kunsten som ytring slik som henne.</p>
<p>Den er brutal, og utfordrer oss til å møte den usminke vonde sannheten. Det er et komplekst og forferdelig tema det gripes tak i.</p>
<p>Utstillingen handler om menneskerettigheter og forholdet mellom majoritet og minoritet. Dette har blitt voldsomt reaktualisert gjennom Fosen-saken.</p>
<p>Det pågår nemlig et menneskerettighetsbrudd på Fosen, der reindriftssamene har kjempet gjennom flere tiår og fått Høyesterettsdom som bekrefter det som ble forsøkt advart om: utbyggingene av vindkraftverkene på Fosen utgjør et brudd på sivile og politiske rettigheter ved art. 27 og krenker retten til kulturutøvelse.</p>
<p>Vindkraftverkene står på stjålet land. Istedenfor å reparere menneskerettighetsbruddet legger regjeringen opp til en omkamp om Høyesterettsdommen. Hva vil det bety for rettstaten Norge?</p>
<p>Hvordan er en slik håndtering med å bygge opp vår tillitt til staten nå som Sannhets- og forsoningsrapporten er lagt frem og som vitner om Norges fornorskningspolitikk gjennom generasjoner?</p>
<p>Dessverre blir jeg nødt å påpeke at dette ikke et tema som er reaktualisert. Kamp og overlevelse er en del av hverdagen mange kjenner på, og som vi har arvet fra våre formødre og fedre. Over hele Saepmie står samer på barrikadene for å bevare grunnlaget for vår kultur, språk og levemåte.</p>
<p>Grunnlaget for alt og alle er nemlig Eatneme, moder jord. Derfor må vi arbeide for at våre rettigheter til land og vann anerkjennes og respekteres.</p>
<p>Jeg vil derfor minne om at vi befinner oss i et område med sterk samisk tilstedeværelse og historie som også bør være en del av vår felles historiefortelling. Langs den gamle ferdselsveien som Olav den Hellige fulgte inn i Norge, er det spor etter fast samisk bosetting, og kulturminner knyttet til reindrifta da vi har vandret fra kyst til kyst.</p>
<p>Årets Olsokkunstner Máret Ánne Sara har selv kjent på urett og statens overkjøring, og har en unik evne å formidle det. For meg er du et tydelig eksempel på at kunsten kan bære stemmene når vi selv har blitt stemmeløse.</p>
<p>Jeg er derfor takknemlig for din enorme evne til å bruke kunsten som ytring, og ønsker å presentere det her i sørsamisk område. Jeg tror du også kjente på eatneme sine sår når du var på besøk hos oss på Fosen, og at du forstår hvor vondt det gjør når reinen lider.</p>
<p>Det er en stor ære for meg å være her og ta del i åpningen. Jeg ønsker publikum velkommen til refleksjon og ettertanke som denne utstillingen inviterer til.</p>
<p>Ollu lihku Máret Ánne Sara. Gratulerer til Stiklestad nasjonale kultursenter og Museene Arven.</p>
<p>Utstillingen er dermed åpnet. Gæjhtoe.</p>
</body></document>
