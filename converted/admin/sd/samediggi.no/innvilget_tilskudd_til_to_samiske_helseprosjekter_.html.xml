<document xml:lang="nob" id="no_id"><header><title>Innvilget tilskudd til to samiske helseprosjekter  - Sametinget</title><genre code="admin"/><author><unknown/></author><year>2020</year><wordcount>372</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/innvilget-tilskudd-til-to-samiske-helseprosjekter.8958.aspx</origFileName><parallel_text xml:lang="sme" location="juolludan_doarjaga_guovtti_sami_dearvvasvuodaprosektii.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Innvilget tilskudd til to samiske helseprosjekter</p>
<p><em type="italic">Sametingsrådet har innvilget tilskudd til to samiske helseprosjekter ved UiT Norges arktiske universitet: Det ene tilskuddet på kr. 460 000,- går til et forprosjekt til et forskningsprosjekt som skal gi økt kunnskap om samiske ungdommers helse. Det andre tilskuddet på kr. 420 000,- går til arbeidet med en populærvitenskapelig publikasjon i forbindelse med 20 års drift av Senter for samisk helseforskning. </em></p>
<p>Forprosjektet til forskningsprosjektet om samiske ungdommers helse foregår ved Institutt for klinisk medisin, og er basert på prinsippet om partnerskapsforskning, hvor samiske ungdommers stemme skal bli tydelig og klar i utformingen, gjennomføringen og formidlingen av prosjektet. Samiske ungdommer skal selv få definere de områder som er deres styrke og utfordring og hvilke faktorer som kan bidra til å påvirke disse.</p>
<p>Dette er en del av et større internasjonalt samarbeidsprosjekt og resultatet skal publiseres i det medisinske tidsskriftet Lancet, i samarbeid med urfolk og forskere internasjonalt. Den internasjonale arbeidsgruppen består av forskere og urfolksungdom fra Australia, USA, Canada, New Zealand, Sápmi og Grønland.</p>
<p>– Det er behov for nyere forskning på samiske ungdommers helse, derfor er det bra at dette forskningsprosjektet kommer i gang. Forskningsprosjektet er stort og involverer mange urfolkssamfunn, flere universiteter og mange ulike aktører. Det er derfor viktig at forprosjektet danner et godt grunnlag for selve forskningsprosjektet, sier sametingsråd Hans Ole Eira (SP).</p>
<p>Det andre prosjektet som mottar støtte er Senter for samisk helseforskning, som i anledning sitt 20 års-jubileum kommende høst planlegger å publisere et populærvitenskapelig hefte. Målet med utgivelsen er å formidle forskningskunnskap knyttet til helse og levekårsrelaterte temaer med fokus på den samiske befolkninga, og å gjøre senterets forskning mer tilgjengelige for den delen av befolkningen som ikke er fagfolk.</p>
<p>– Å formidle forskningskunnskap om helse og levekår om samisk befolkning i populærvitenskapelig form gjør at forskningen blir mer tilgjengelig for allmenheten. Forskning på samer har opp gjennom årene foregått på ulike måter og ikke alltid like respektfullt. Dette har ført til at mange samer er skeptiske til både forskere og forskningen. Derfor er det viktig at forskningsresultater når ut til befolkningen på en måte som er forståelig for alle, sier sametingsråden.</p>
<p><em type="italic">For mer informasjon eller intervju, kontakt sametingsråd Hans Ole Eira (SP), tlf. 918 61 471 eller e-post: hans.ole.eira@samediggi.no </em></p>
</body></document>
