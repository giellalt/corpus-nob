<document xml:lang="nob" id="no_id"><header><title>– Et stort løft for det samiske samfunnet</title><genre code="admin"/><author><unknown/></author><year>2018</year><wordcount>180</wordcount><conversion_status type="standard"/><availability><free/></availability><multilingual/><origFileName>https://www.sametinget.no/Nyhetsarkiv/Et-stort-loeft-for-det-samiske-samfunnet</origFileName><parallel_text xml:lang="sma" location="stoerre-lutnjeme-saemien-siebriedahkese.html"/><parallel_text xml:lang="sme" location="sami-servodahkii-stuorra-avki.html"/><parallel_text xml:lang="smj" location="stuorra-laapptim-same-sebrudahkaj.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision: 154948 $; </version></header><body><p type="title">– Et stort løft for det samiske samfunnet</p>
<p>Sametingsråd Mikkel Eskil Mikkelsen gleder seg over at regjeringspartiene og Krf er enige om å sikre sykepleierutdanning på samisk, og om å bevilge midler til 25 studieplasser til dette.</p>
<p>Sametingsråd Mikkel Eskil Mikkelsen er svært glad for at arbeidet som er lagt ned for å få igangsatt en samisk sykepleierutdanning nå ser ut til å gi resultater.</p>
<p>– Dette vil være et stort løft for det samiske samfunnet, sier Mikkelsen.</p>
<p>Tilbudet skal gis via et samarbeid mellom UiT Norges arktiske universitet og Sámi allaskuvla/Samisk høgskole, og vil bestå av 25 deltidsstudieplasser. I tillegg til studieplassene, vil regjeringspartiene og Krf gi midler til utviklingskostnader til Samisk Høgskole, for oppbygging av studiet. Til sammen utgjør dette om lag 2 millioner kroner i 2019.</p>
<p>Mikkelsen roser Sámi allaskuvla og UiT Norges arktiske universitet for deres vilje til i samarbeid å prioritere samisk sykepleierutdanning.</p>
<p>– Dette er å vise i praksis at de tar sitt samfunnsansvar overfor det samiske samfunnet på alvor, sier Mikkelsen.</p>
<p xml:lang="nno"><em type="italic">For intervju, kontakt sametingsråd Mikkel Eskil Mikkelsen, mob. +47 917 42 161 </em></p>
</body></document>