<document xml:lang="nob" id="no_id"><header><title>PRM: Store beløp til landanlegg for fisk</title><genre code="admin"/><author><unknown/></author><year>2017</year><wordcount>560</wordcount><conversion_status type="standard"/><availability><free/></availability><origFileName>https://www.sametinget.no/Om-Sametinget/Arkiv-perioden-2016-2017/Pressemeldinger/PRM-Store-beloep-til-landanlegg-for-fisk</origFileName><parallel_text xml:lang="sma" location="prm-stoerre-beetnehveahka-laantetseegkeldahkide-guelide.html"/><parallel_text xml:lang="sme" location="prd-stuorra-supmit-guollerusttegiidda-gattis.html"/><parallel_text xml:lang="smj" location="prm-edna-ruhta-guolleduostudagajda.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision: 154948 $; </version></header><body><p type="title">PRM: Store beløp til landanlegg for fisk</p>
<p>Sametingsrådet har til sammen bevilget i overkant av 14 millioner kroner i tilskudd innenfor næring, språk, kultur, barnehage, helse og sosial og regionale prosjekter i perioden fra 10. februar til 4. mai i år. Fem landanlegg for fisk har fått nesten 1,7 millioner kroner til sammen i støtte fra Sametinget.</p>
<p>Ca. 7,5 millioner kroner er bevilget til ulike næringsprosjekter. Sametingsråd Mariann Wollmann Magga forteller at fiskerinæringen er i en positiv utvikling og at det er en stor pågang av søknader, både når det gjelder støtte til fiskebåtfinansiering og til etablering og utvikling av land/mottaksanlegg.</p>
<p>– Sametinget er en viktig aktør gjennom bruk av virkemidler til å sikre og utvikle en attraktiv og lønnsom fiskerinæring i samiske kyst- og fjordområder, sier Magga.</p>
<p type="title">Legger til rette for leveransemuligheter</p>
<p>Magga forteller at det særlig er innvilget store beløp til landanlegg for fisk i den siste perioden, hele fem anlegg har fått til sammen 1.666.000 kroner. Det omfatter anlegg i Storekorsnes, Nervei, Skarsvåg, Sjursjok og Nordvågen.</p>
<p><em type="italic">– Det er viktig å legge til rette for at den minste fjordflåten har leveransemuligheter av råstoff og det er av største betydning å videreutvikle og styrke den lokale mottaksstrukturen for å sikre videre drift av fiskeriaktiviteten i lokale kyst- og fjordsamfunn. Leveringsmuligheter lokalt for den minste flåten er en forutsetning for å opprettholde bo- og sysselsettingen i de sjøsamiske områdene, sier Magga. </em></p>
<p type="title">Reiseliv viktig satsing</p>
<p>Sametingsrådet har bevilget i overkant av 1,3 millioner kroner til flere reiselivsbedrifter som skal brukes til investeringer og utviklingstiltak. Både Arctic Nuvsvåg AS i Loppa, Tufjord Molta &amp; Utleie AS i Måsøy, Vesterelvjenta AS, Koppangen brygger AS i Lyngen, og Aernie AS i Rana har fått støtte.</p>
<p><em type="italic">– Samisk reiseliv er avhengig av varierte tilbud. Reiseliv er en viktig satsing for Sametinget, sier Magga. </em></p>
<p type="title">Tråante-lavvo en suksess</p>
<p>Sametingsrådet har også støttet Landsorganisasjonen Sámiid Duodji og Duojáriid ealáhussearvi med 150.000 kroner hver, slik at duodji ble tilgjengelig under jubileumsuka Tråante 2017. Magga sier at det ble tre fantastiske dager med marked i den store lavvoen på Torvet i Trondheim, hvor 32 utstillere hadde med seg det beste av reinkjøtt, duodji og samisk design fra ulike steder i Sápmi.</p>
<p><em type="italic">– Erfaringa der er at lavvoen kunne stått dobbelt så lenge og vært dobbelt så stor. Det var en enorm etterspørsel, sier Magga fornøyd. </em></p>
<p type="title">Støttet mange kulturprosjekter</p>
<p>Sametingsrådet har også bevilget støtte til 26 kulturprosjekter, som til sammen har fått nesten 1,5 millioner kroner. Der vil Magga trekke frem tre kvinner spesielt som har fått støtte.</p>
<p>Bente Haarstad har fått 74.000 kroner til utstilling av en fotodokumentar om sørsamisk reindrift. Simone Grøtte Pedersen har fått 150.000 kroner til danseforestillingen Glemt, som er om nordnorsk krigshistorie og har pre</p>
<p><em type="italic">– Bente Haarstad gjør en utrolig flott jobb med å dokumentere den sørsamiske reindriftskulturen. Simone Grøtte Pedersen markerer seg sterkere og sterkere for hver danseopptreden. Maret Anne Sara bruker kunsten til å rette søkelys mot reindriftas situasjon, som en sterk politisk stemme også, sier sametingsråd Mariann Wollmann Magga. </em></p>
<p>Se hvilke prosjekter som har fått innvilget tilskudd i perioden 10.02.17- 04.05.17:</p>
<p><em type="italic">For intervju, ta kontakt med sametingsråd Mariann Wollmann Magga, mob. 977 02 350. </em></p>
</body></document>