<document xml:lang="nob" id="no_id"><header><title>Diskuterer revitalisering av pitesamisk og umesamisk språk i Norge - Sametinget</title><genre code="admin"/><author><unknown/></author><year>2023</year><wordcount>472</wordcount><conversion_status type="standard"/><availability><free/></availability><multilingual/><origFileName>https://sametinget.no/saernieh/jealajehtemem-pijtesaemien-jih-upmejesaemien-gieleste-noorjesne-digkede.23697.aspx?sprak=1</origFileName><parallel_text xml:lang="sma" location="jealajehtemem_pijtesaemien_jih_upmejesaemien_gieleste_noorjesne_digkede.html"/><parallel_text xml:lang="sme" location="digastallet_bihtansamegiela_ja_ubmisamegiela_revitaliserema_norggas.html"/><parallel_text xml:lang="smj" location="dagastalla_bidumsamegiela_ja_ubbmemsamegiela_aelladahttemav_vuonan.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Diskuterer revitalisering av pitesamisk og umesamisk språk i Norge</p>
<p><em type="bold">Sametinget skal på plenumsmøte i mars diskutere hvordan man kan gjøre pitesamisk og umesamisk språk levende igjen i Norge. Sametingsrådet ser at det er nødvendig å anerkjenne pitesamisk og umesamisk som samiske språk i Norge. – Dette er viktig i forhold til revitalisering og synliggjøring av språkene, sier sametingsråd Mikkel Eskil Mikkelsen (NSR).   </em>   </p>
<p>I 2021 gjennomførte professor Jon Todal på vegne av Sametinget i Norge undersøkelser om pitesamisk og umesamisk språk, og har skrevet utredninger om situasjonen nå og tiltak for framtida for språkene. I utredningene understrekes det at et samarbeid med de pitesamiske og umesamiske miljøene på svensk side er nødvendig.</p>
<p xml:lang="sme">Mikkel Eskil Mikkelsen    Åse M. P. Pulk, Sámediggi</p>
<p>– Utredningene har gitt Sametinget et grunnlag for å se om det er mulig å revitalisere disse språkene. De har også gitt en oversikt over mulige veier videre i revitaliseringsarbeidet på norsk side, sier Mikkelsen.</p>
<p>Utredningene viser at situasjonen for disse språkene på norsk side er relativt lik. Utredningene peker på at hard fornorskningspolitikk i disse områdene har ført til at det ikke er språkbrukere på norsk side som har hatt pitesamisk eller umesamisk som hjemmespråk i barndommen. Det finnes likevel folk som gjennom slekt og kulturell tilknytning identifiserer seg med både pitesamisk og umesamisk språk og kulturtradisjon. Språkene er fortsatt i bruk på svensk side og det finnes personer som behersker pitesamisk og umesamisk på ulike nivåer. Status for språkene er likevel kritisk og begge språkene anses som alvorlig truede språk.</p>
<p>Sametinget har hatt folkemøter i de pitesamiske og umesamiske språkområdene, for å få oppmerksomhet og informasjon om situasjonen for språkene og samtidig få informasjon om hvilke behov og forventninger språkmiljøene både på norsk og svensk side har for revitaliseringsarbeidet. Det kom frem at språkmiljøene har interesse for å ta tilbake og bevare språkene.</p>
<p>Sametingsrådet velger å fremme en felles plenumssak for revitalisering av pitesamisk og umesamisk språk i Norge. Forslag til vedtak deles opp, slik at det blir et eget vedtak for pitesamisk og et eget for umesamisk. Sametingsrådet foreslår at Sametinget anerkjenner pitesamisk og umesamisk som samiske språk i Norge.</p>
<p>– Vi vil bidra til at det kan legges til rette for å skape aktive pitesamiske og umesamiske språkmiljøer på norsk side og arbeide for å få i gang samarbeid over landegrensen, sier Mikkelsen. Sametingsrådet foreslår derfor å utarbeide egne prioriteringer i budsjettet for revitalisering og styrking av språkene.</p>
<p>Sametingsrådet foreslår også arbeide for å få inn disse to språkene i forskriften til Lov om stadnamn (stadnamnlova), slik at flere pitesamiske og umesamiske stedsnavn kan registreres i Sentralt stedsnavnregister og brukes i offentlig sammenheng.</p>
<p>Saken behandles i plenumsmøte onsdag 8. mars.</p>
<p>Les sakspapirer: Sak 08/23 Revitalisering av pitesamisk og umesamisk språk i Norge</p>
<p><em type="italic">For intervju eller spørsmål, kontakt sametingsråd Mikkel Eskil Mikkelsen (NSR), tlf. +47 917 42 161 ,    </em><em type="italic">mikkel.eskil.mikkelsen@samediggi.no </em>   </p>
</body></document>
