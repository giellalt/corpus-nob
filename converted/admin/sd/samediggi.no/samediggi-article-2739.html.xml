<document xml:lang="nob" id="no_id">
  <header>
    <title>På rett vei for samisk institusjonsutvikling - Sámediggi Sametinget</title>
    <genre code="admin"/>
    <author>
      <unknown/>
    </author>
    <publChannel>
      <publication>
        <publisher>Sámediggi/Sametinget</publisher>
      </publication>
    </publChannel>
    <wordcount>645</wordcount>
    <conversion_status type="standard"/>
    <availability>
      <free/>
    </availability>
    <submitter name="" email="divvun@samediggi.no"/>
    <origFileName>http://samediggi.no/Artikkel.aspx?aid=2739&amp;sprak=Norsk&amp;Print=1</origFileName>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision: 154948 $; </version>
  </header>
  <body>
    <p>På rett vei for samisk institusjonsutvikling - Sámediggi Sametinget</p>
    <p type="title">På rett vei for samisk institusjonsutvikling</p>
    <p>Medlem i Sametingsrådet Hilde Anita Nyvoll gir i dette innlegget i Nordlys 29.09.08 en kommentar til Nordlys´ leder 24.09.08 om samisk institusjonsutvikling.</p>
    <p>
      <em type="italic">Av medlem i Sametingsrådet Hilde Anita Nyvoll </em>
    </p>
    <p>Lederen i Nordlys den 24.september 2008 kommer med meningsløse påstander om Sametingsrådets melding om samisk institusjonsutvikling. Det er lett avslørende å se at det ikke er gjort research av Nordlys i denne saken. I lederen hevdes det at Sametingsrådet vil slå sammen kulturinstitusjoner i Troms og Nordre Nordland for at Sametinget skal kunne styre mer. Videre hevdes det at det legges opp til vilkårlig politisk styring av de samiske kunst- og kulturvirksomheter etter skiftende politikk. Denne saken har ikke hatt redaksjonell dekning i Nordlys og jeg skjønner at det derfor kan være vanskelig for leserne å se hva saken egentlig gjelder.</p>
    <p>Sametingsrådets forslag til tiltak for utviklingen av de samiske institusjonene i Troms og Nordre Nordland er allerede pågående lokale og regionale omorganiseringsprosesser og vi løfter nå debatten i det offentlige rom for å få en demokratisk prosess. Ája samiske senter, Riddu Riddu festivála, Kåfjord kommune, Troms fylkeskommune og Sametinget har hatt en arbeidsgruppe som i april 2008 avleverte sin anbefaling om den fremtidige organiseringen av disse institusjonene. Sametingsrådet har lagt denne til grunn for sine forslag.</p>
    <p>Videre er forslaget om Sametingets funksjon som styreoppnevnende instans, ikke det samme som at Sametinget skal instruere eller detaljregulerer institusjonene. Realitetene er også slik at for eksempel Ája samiske senter for lenge siden har bedt Sametinget om å oppnevne styremedlem, noe som også står i deres vedtekter. Så langt har Sametinget likevel valgt ikke å gjøre dette, fordi slik oppnevning også stiller krav til organisering. I meldingen har vi nå foreslått en helhetlig politikk for Sametinget rolle overfor slike institusjoner. Sametingsrådet har også understreket at det ved styreoppnevning skal vektlegges kompetanse og profesjonalitet, og ikke politisk representasjon.</p>
    <p>For å knytte de samiske institusjonene til den samiske demokratiske offentligheten representert ved Sametinget, samtidig som institusjonene skal ha stor grad av selvstendighet, har Sametingsrådet foreslått stiftelse som den mest hensiktsmessige organiseringsformen. I stiftelser er det som kjent styret som eier og driver seg selv. De som sitter i styret i en stiftelse representerer således stiftelsen og ikke de som har oppnevnt dem. Sametingsrådets forslag innebærer derfor ikke at Sametinget vil <span type="quote">"sauses inn i daglig drift og bli et reelt overstyre"</span>. Jeg har vanskelig for å tro at Nordlys mener regjeringen utøver slik <span type="quote">"sammensausing"</span> når den stiller krav om organisasjonsform og foretar styreoppnevninger til knutepunktinstitusjoner som for eksempel Riddu Riđđu og Nordnorsk kunstmuseum, eller for den del Hålogaland teater.</p>
    <p>Også om NRK Sámi Radio har Nordlys leder sterke meninger uten at jeg kan se at de er like vel begrunnet. NRK Sámi Radio er en offentlig finansiert mediebedrift underlagt NRK-systemet. I FNs urfolkserklæring artikkel 16 fastslås urfolks rett til å opprette egne medier på sine egne språk. Sametingsrådet mener det faktum at Sámi Radio som en divisjon i NRK, som er et statlig eid aksjeselskap med Kultur- og kirkeministeren som generalforsamling, ikke nødvendigvis representerer den medieautonomien urfolkserklæringen oppstiller i artikkel 16. Sametingsrådet har ikke hevdet at Sámi Radio nødvendigvis blir friere i forholdet til sin eier om det tilknyttes Sametinget til fordel for Kultur- og kirkedepartementet. Selv om Sametingsrådet ser det som prinsipielt mest korrekt at Sámi Radio knyttes til Sametinget, har ikke rådet konkludert på dette, men foreslått en egen utredning som vurderer framtidig organisasjonsform.</p>
    <p>Jeg håper lederen i Nordlys også mener at det er Sametinget som representerer det samiske folk. Det er nemlig med et slikt utgangspunkt Sametingsrådet mener at det er prinsipielt mest riktig at offentlig eide og finansierte samiske institusjoner tilknyttes det samiske demokratiet representert ved Sametinget. En slik tilknytning er noe ganske annet enn vilkårlig politisk styring. Sametingsrådets melding gir grunnlag for at samiske institusjoner er på rett vei for videre utvikling.</p>
  </body>
</document>
