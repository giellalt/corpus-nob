<document xml:lang="nob" id="no_id">
  <header>
    <title>PRM: Vellykket manntallskampanje - ungdom og kvinner registrerte seg - Sámediggi Sametinget</title>
    <genre code="admin"/>
    <author>
      <unknown/>
    </author>
    <publChannel>
      <publication>
        <publisher>Sámediggi/Sametinget</publisher>
      </publication>
    </publChannel>
    <wordcount>241</wordcount>
    <conversion_status type="standard"/>
    <availability>
      <free/>
    </availability>
    <submitter name="" email="divvun@samediggi.no"/>
    <origFileName>http://samediggi.no/Artikkel.aspx?aid=400&amp;sprak=Norsk&amp;Print=1</origFileName>
    <parallel_text xml:lang="sme" location="samediggi-article-400.html"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision: 154948 $; </version>
  </header>
  <body>
    <p>PRM: Vellykket manntallskampanje - ungdom og kvinner registrerte seg - Sámediggi Sametinget</p>
    <p type="title">PRM: Vellykket manntallskampanje - ungdom og kvinner registrerte seg</p>
    <p>12.475 personer var registrert i samemanntallet per 31. mai 2005. Av disse var 6.717 menn (54 prosent) og 5.738 kvinner (46 prosent). Det er en økning på 2.554 personer siden valget i 2001. Gjennomsnittsalderen i samemanntallet er 46 år.</p>
    <p>- Jeg er svært fornøyd med at det rekrutterings- og bevisstgjøringsarbeidet vi har gjort siden 2001 nå viser gode resultater. Kampanjene rettet mot kvinner har vist seg svært effektive, og andelen kvinner har økt fra 36 prosent til 46 prosent. Det er en betydelig styrking av det samiske demokratiet, sier Sametingets visepresident Ragnhild Lydia Nystad.</p>
    <p>Sametinget iverksatte i 2001 et langsiktig arbeid for å rekruttere flere samer til samemanntallet fram mot sametingsvalget i 2005. Sentrale mål i dette arbeidet var å bidra til at flere kvinner og ungdommer registrerte seg. I tillegg har Sametinget i denne perioden fokusert betydelig på arbeidet med Finnmarksloven og andre sentrale saker som har bidratt til økt fokus på Sametinget som politisk premissgiver og førende politisk aktør innenfor norsk samepolitikk.</p>
    <p>- Det er åpenbart at mange flere nå ser verdien av å delta aktivt i sametingsvalg og slik påvirke utviklingen av de områdene og det samfunn de lever i. Innflytelse på forvaltningen av land og vann gjennom Finnmarksloven er bare ett eksempel på hvordan Sametinget nå berører enkeltmenneskers hverdag i større grad enn tidligere, konstaterer Nystad.</p>
  </body>
</document>
