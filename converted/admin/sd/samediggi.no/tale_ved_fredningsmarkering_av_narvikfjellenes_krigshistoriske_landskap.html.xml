<document xml:lang="nob" id="no_id"><header><title>Tale ved fredningsmarkering av Narvikfjellenes krigshistoriske landskap - Sametinget</title><genre code="admin"/><author><unknown/></author><year>2020</year><wordcount>370</wordcount><conversion_status type="standard"/><availability><free/></availability><multilingual/><origFileName>https://sametinget.no/politihke/haalomh-jih-lahtesh/tale-ved-fredningsmarkering-av-narvikfjellenes-krigshistoriske-landskap.8078.aspx?sprak=1</origFileName><parallel_text xml:lang="sme" location="sardni_ahkanjarvariid_soahtehistorjjalas_eanadaga_rafaidahttendilalasvuodas.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Tale ved fredningsmarkering av Narvikfjellenes krigshistoriske landskap</p>
<p><em type="italic">Sametingets plenumsleders tale ved fredningsmarkering av Narvikfjellenes krigshistoriske landskap 10.09.2020. </em></p>
<p>Statsråd, Riksantikvar, Statsskog, Hæren, fylkesråd, Narvik kommune, kjære alle sammen</p>
<p>Krig og fred – dette er to ord som vekker følelser i oss. Der fred gir oss bilder av harmoni og balanse, er krig noe rått og brutalt som vi ikke riktig kan ta inn over oss. De fleste av oss har ingen formening om hva det vil si å være i krig. Den eldre generasjonen har kanskje fortalt oss om krigshendelser fra andre verdenskrig, om det å leve i et okkupert land i fem lange år. Men mange av de som opplevde krigen, valgt å ikke snakke om det de hadde opplevd. Det ble for smertefullt og opprivende.</p>
<p>Det er noe brutalt over det krigshistoriske landskapet, samtidig som fjellet og naturen rundt oss i dag gir meg trygghet og ro. Slik var det ikke for 80 år siden. Det viser de mange sporene her som vi kan se rundt oss. Her finner vi forsvars- og skytestillinger, våpen- og utstyrsdeler og telt- og leirplasser med mere. Det er vanskelig å forestille seg hva den enkelte soldat har måttet gjennomgå. Dette stedet vitner om kamphandlinger. Soldatene som kjempet her, kom fra flere steder i landet. Samiske soldater var med i kampene på Narvikfjellet. Altabataljonen besto av norske og samiske soldater, men også i de andre norske bataljonene var samer med – både fra Troms, fra Nordland og fra Trøndelag.</p>
<p>Dette området er også reinbeiteland. Opp i gjennom tidene har reindriftssamer brukt dette området i næringen. Det er derfor god grunn til å tro at det innenfor det krigshistoriske landskapet også vil kunne være automatisk fredete samiske kulturminner som knytter seg til blant annet den tradisjonelle grenseoverskridende flytteveien. For Sametinget har det vært viktig at dette ivaretas ved fredning av området. Vi er også tilfreds med at hensynet til blant annet reindriftsnæringens behov for reindriftsutøvelse i fremtiden er ivaretatt i fredningsbestemmelsene. Samtidig med dette, er det viktig at krigsminner bevares for ettertiden. Slik som dette krigshistoriske landskapet her i Narvikfjellene. Vi trenger å minnes historien og det som har vært for å skape en god fremtid. En fremtid hvor fred vektlegges og hegnes om.</p>
<p>Giitu!</p>
</body></document>
