<document xml:lang="nob" id="no_id"><header><title>Oppfordrer alle til å delta på Sommerles - Sametinget</title><genre code="admin"/><author><unknown/></author><year>2024</year><wordcount>186</wordcount><conversion_status type="standard"/><availability><free/></availability><multilingual/><origFileName>https://sametinget.no/adasa/hasot-gajkajt-oassalasstet-sommerles-an.32547.aspx?sprak=1</origFileName><parallel_text xml:lang="sma" location="gaajhkesidie_haasta_meatan_arrodh_sommerles-kampanjesne.html"/><parallel_text xml:lang="sme" location="avzzuhat_buohkaid_searvat_sommerles_lohkankampanjii.html"/><parallel_text xml:lang="smj" location="hasot_gajkajt_oassalasstet_sommerles:an.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Oppfordrer alle til å delta på Sommerles</p>
<p>Bibliotekenes store digitale lesekampanje for barn, Sommerles, er i gang. Kampanjen er tilgjengelig på nord-, lule- og sørsamisk, og sametingsrådet oppfordrer alle til å delta.</p>
<p>– Sommerles er en god måte å motivere barn og unge til å lese litteratur. I og med at den også er tilgjengelig på samisk bidrar det til å styrke både språket og leselysten hos samiske barn og unge. Jeg oppfordrer alle til å delta på en morsom og gratis lesekampanje i sommer, sier sametingsråd Maja Kristine Jåma (NSR).</p>
<p>Fra 1. juni til 31. august i år kan alle som går i 1.-7. trinn delta på Sommerles.no, hvor man blant annet får tilgang til en spesialskrevet fortelling av forfatter Mari Moen Holsve. På nettsiden kan man registrere både bøker som barna har lest selv, og bøker de har lest sammen med noen, eller lyttet til (høytlesning og lydbøker).</p>
<p>Sametingsrådet oppfordrer alle biblioteker til å bruke samisk materiell for å markedsføre kampanjen.</p>
<p>Sommerles er utviklet av Vestfold og Telemark fylkesbibliotek og Snuti AS. Sametinget har støttet oversetting av kampanjen. Les mer om kampanjen her: Sommerles</p>
</body></document>
