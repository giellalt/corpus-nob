<document xml:lang="nob" id="no_id"><header><title/><genre code="admin"/><author><unknown/></author><wordcount>324</wordcount><conversion_status type="standard"/><availability><free/></availability><submitter name="Kevin Brubeck Unhammer" email="unhammer@fsfe.org"/><multilingual><language xml:lang="nob"/><language xml:lang="sme"/><language xml:lang="eng"/></multilingual><origFileName>http://www.sametinget.no/layout/set/print/Om-Sametinget/Organisasjonsstruktur/Sametingsraadet/Taler-og-artikler/Diskriminering-og-vold-mot-urfolkskvinner-maa-stoppes</origFileName><parallel_text xml:lang="sma" location="sierredimmie-jih-vaedtsoesvoete-aalkoealmetjenyjseni-voeoeste-tjuara-naahkedh.html"/><parallel_text xml:lang="sme" location="algoalbmotnissoniid-vealaheapmi-ja-veahkavaldi-sin-vuosta-ferte-bissehuvvot.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p>Diskriminering og vold mot urfolkskvinner må stoppes / Taler og artikler / Sametingsrådet / Organisasjonsstruktur / Om Sametinget / Forsiden - Sametinget</p>
<p type="title">Diskriminering og vold mot urfolkskvinner må stoppes</p>
<p>Rådsmedlem Silje Karine Muotka vil i perioden 10.-14.mars delta på FNs kvinnekommisjon (CSW) i New York. Med deltakelsen ønsker Sametinget å bidra til økt internasjonalt fokus på vold mot og diskriminering av urfolkskvinner verden over.</p>
<p>FNs Kvinnekommisjon arrangeres hvert år er et av de viktigste internasjonale møteplassene for å diskutere kvinners rettigheter og likestilling.</p>
<p><em type="bold">- Sametingsrådet er opptatt av å sette søkelyset på urfolkskvinners situasjon i arbeidet med oppnåelse av FNs tusenårsmål for jenter og kvinner. Vi vil gjennom vår deltakelse i den norske delegasjonen fremheve en rekke forhold vi bekymrer oss for, uttaler rådsmedlem Muotka. </em></p>
<p><em type="bold">Vold og dobbel diskriminering </em></p>
<p>Mange urfolkskvinner lever under uholdbare forhold hvor de verken har muligheter til utdanning, god mødrehelse, beskyttelse mot smittsomme sykdommer eller voldelige overgrep. Videre opplever urfolkskvinner diskriminering både i forhold til sin etnisitet og i forhold til sitt kjønn.</p>
<p><em type="bold">- Vold og dobbel diskriminering av urfolkskvinner gjør situasjonen uhyre vanskelig å endre til det bedre, uten ekstraordinære tiltak. Slik jeg ser det er det viktig at kampen for kvinners rettigheter intensiveres. Dette er noe jeg ønsker å fremheve i New York, uttaler Silje Karine Muotka. </em></p>
<p><em type="bold">Fattigdomsbekjempelse </em></p>
<p>Fattigdomsbekjempelse vil også være et av temaene på FNs kvinnekommisjon.</p>
<p>Urfolk utgjør omkring 5 prosent av verdens befolkning, men utgjør 33 prosent blant verdens aller fattigste 900 millioner mennesker. Av disse 900 millioner mennesker utgjør kvinner og unge jenter 70 prosent av de som lever i ekstrem fattigdom.</p>
<p><em type="bold">- Tallenes tale er klar; Urfolkskvinner er overrepresentert blant verdens fattigste. Disse må løftes ut av fattigdom, håpløshet og det stramme grepet som frykt for vold utgjør. Dette kan oppnås gjennom økte muligheter for utdanning, sterkere vern av rettigheter, økt politisk innflytelse og en større respekt for kvinners rolle både innenfor arbeids- og familieliv, avslutter rådsmedlem Muotka. </em></p>
<p>Kontaktperson:</p>
<p xml:lang="sme">Rådsmedlem Silje Karine Muotka</p>
</body></document>
