<document xml:lang="nob" id="no_id"><header><title>Retningslinjer til stipend for studier i høyere utdanning innenfor fagområdene barnehage og opplæring - Sámediggi Sametinget</title><genre code="admin"/><author><unknown/></author><publChannel><publication><publisher>Sámediggi/Sametinget</publisher></publication></publChannel><wordcount>921</wordcount><conversion_status type="standard"/><availability><free/></availability><submitter name="" email="divvun@samediggi.no"/><origFileName>http://samediggi.no/Artikkel.aspx?aid=459&amp;sprak=Norsk&amp;Print=1</origFileName><parallel_text xml:lang="sme" location="samediggi-article-459.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p>Retningslinjer til stipend for studier i høyere utdanning innenfor fagområdene barnehage og opplæring - Sámediggi Sametinget</p>
<p type="title">Retningslinjer til stipend for studier i høyere utdanning innenfor fagområdene barnehage og opplæring</p>
<p>Disse retningslinjer gjelder fra 1. august 2005. Retningslinjene er delt inn i to deler: Del I omfatter skal-kravene i Bestemmelser i statlig økonomistyring. Del II omfatter andre forhold.</p>
<p>DEL I</p>
<p>1 Mål for bruk av midlene</p>
<p>Formålet er å øke kompetansen og bedre tjenestetilbudet til det samiske folket innenfor fagområdene barnehage og opplæring.</p>
<p>2 Kriterier for måloppnåelse</p>
<p>Tilskuddsordningen bidrar til:</p>
<p>· økt rekruttering til høyere utdanning blant den samiske befolkning</p>
<p>· flere pedagoger med kompetanse i samisk språk og kultur</p>
<p>· styrking av samisk språks stilling i barnehagen, opplæringen og generelt i det samiske samfunnet</p>
<p>3 Tildelingskriterier</p>
<p>Sametinget fastsetter mål, strategi og tiltak i sitt årlige budsjett. Budsjettvedtaket gir overordnede prioriteringer for støtteordningen. Mangfold, likestilling og et helhetlig perspektiv skal være viktige grunnprinsipper for Sametinget.</p>
<p>Målgruppen for stipendet er den samisktalende befolkning i Norge som tar lærerutdanning, grunn- og videreutdanning eller utdanning på høyere nivå i samisk språk på høgskole eller universitetsnivå. Det kreves formell samisk språkkompetanse av søkerne. For lule- og sørsamiske søkere kan det gjøres unntak fra språkkravet, forutsatt at de oppfyller vilkårene for realkompetanse i samisk. Sametinget prioriterer søkere som tar utdanning innenfor de årlige prioriterte satsningsområder, som framgår av kunngjøringene.</p>
<p>Det kan søkes stipend på maksimalt kr. 25 000,- til studier på minst 30 studiepoeng og maksimalt kr.</p>
<p>50 000,- til studier på minst 60 studiepoeng. Det kan gis stipend til studieavgift, semesteravgift, litteraturutgifter, reise- og oppholdsutgifter som følge av studiesamlinger og eksamener og reell tapt arbeidsfortjeneste. Det gis ikke stipend til investeringer. Stipendet er personlig og graderes i forhold til søkerens økonomi og de årlige budsjettrammene. Som hovedregel tildeles ikke stipend til samme studium på samme nivå mer enn en gang.</p>
<p>Sametingets tilskuddsstyre kan fastsette ytterligere kriterier for støtte. Kriteriene skal være i samsvar med målet for bruken av midlene.</p>
<p>4 Oppfølging og kontroll</p>
<p>Sametinget vil undersøke om tilskuddsmottakere har gjennomført de tiltak de har fått tilskuddsmidler til. Sametinget vil opplyse om rapporteringskrav i tilskuddsbrevet.</p>
<p>Stipendmottakeren skal under studieperioden, hvert år sende inn rapport til Sametinget. Rapporten skal vise hvordan utbetalte midler er brukt og det skal vedlegges bekreftelse fra læreinstitusjonen på at stipendmottakeren fortsatt er student.</p>
<p>Sametingets kontroll av rapportene baseres på risiko og vesentlighetsvurderinger.</p>
<p>5 Evaluering</p>
<p>Den viktigste resultatkontrollen med tilskuddsmidlene gjøres i evalueringene. Tilskuddsordninger skal evalueres med jevne mellomrom og skal tilpasses hver enkel tilskuddsordning.</p>
<p>Departementet og tilskuddsforvalter skal sørge for at det gjennomføres evalueringer for å få informasjon om tilskuddsordningene er effektive i forhold til ressursbruk, organisering og fastsatte mål, jf Bestemmelser om statlig økonomistyring kap. 6.5.</p>
<p>Likestillingsloven, § 1a. Plikt til å arbeide for likestilling, forplikter offentlige myndigheter til å arbeide aktivt, målrettet og planmessig for likestilling mellom kjønnene på alle samfunnsområder. Evalueringen skal gi svar på om eller i hvilken grad det eksisterer forskjellsbehandling og eventuelle skjevheter mellom menn og kvinner.</p>
<p>DEL II</p>
<p>6 Kunngjøringer</p>
<p>Kunngjøring av ordningen må foretas slik at den aktuelle målgruppen nås (media, Sametingets hjemmeside). Kunngjøringen skal minimum beskrive formålet med støtteordningen, satsingsområder, tildelingskriterier, hvilke opplysninger søkeren må gi i søknaden og søknadsfrist. De årlige satsningsområdene innenfor kompetanseheving vil framgå ved kunngjøringen.</p>
<p>7 Krav til søknadens innhold og form</p>
<p>Søknaden skal inneholde opplysninger om samisk språkkompetanse, eventuelt arbeidssted og ansettelsesforhold, bekreftelse på studieplass, studiested, fulltids- eller deltidsstudie og opplysninger om økonomiske forhold som studie- og semesteravgift, litteraturutgifter, reise- og oppholdsutgifter som følge av studiesamlinger og eksamener og reell tapt arbeidsfortjeneste. Søknaden må også inneholde opplysninger om eventuell lønn under studietiden, støtte fra offentlig trygdeordning eller stipend fra andre kilder enn Statens lånekasse for utdanning. Søkere som tar høyere utdanning må legge ved bekreftelse på bestått lavere nivå. Søknaden må også inneholde opplysninger om søkeren har mottatt stipend fra Sametinget til det samme studiet tidligere.</p>
<p>Det skal søkes på særskilt søknadsskjema og innenfor kunngjorte søknadsfrister.</p>
<p>Søkeren har opplysningsplikt og plikt til å melde fra om avbrudd i utdanningen.</p>
<p>8 Søknadsbehandling og klagebehandling</p>
<p>Tildeling av støtte skal skje på basis av søknader. Sametingets tilskuddsstyre kan delegere behandling av søknader til Sametingets administrasjon. Avgjørelser om tildeling skal være skriftlig dokumentert. Innvilget søknad skal bekreftes med tilskuddsbrev som sendes hver enkelt mottaker. Tilskuddsbrevet skal inneholde de kravene som går frem av Bestemmelser om statlig økonomistyring, pkt 6.3.3.</p>
<p>For klagebehandling gjelder forvaltningsloven av 10. februar 1967. Enkeltvedtak kan påklages til tilskuddstyret eller den tilskuddstyret har gitt fullmakt. Dersom tilskuddsstyret ikke omgjør opprinnelig enkeltvedtak, går saken til endelig klagebehandling i Sametingsrådet.</p>
<p>9 Utbetaling og tilbakebetaling</p>
<p>Stipendet utbetales i to halvårlige rater dersom studiet strekker seg over mer enn et semester. Varer studiet  et semester, utbetales stipendet som engangssum.</p>
<p>Tilbakebetaling til Sametinget kan kreves dersom mottaker ikke sender inn rapporter som forutsatt i stønadsbrevet, oppgir uriktige opplysninger, studier ikke fullføres slik det er forutsatt, søker har misligholdt sin opplysningsplikt, stønaden ikke er benyttet i henhold til intensjonen med tildelingen, eller ved for mye utbetalt stønad. Dersom mottaker ikke betaler tilbake i slike tilfeller, kan Sametinget vurdere rettslige skritt for å få utbetalt tilgodehavende.</p>
<p>10 Overordnet kontroll</p>
<p>Sametinget skal etablere et forsvarlig og hensiktsmessig system for tilskuddsforvaltningen som sikrer korrekt saksbehandling fra søknader kommer inn og til endelig sluttutbetaling. Basert på risiko- og vesentlighetsbetraktninger skal Sametinget kontrollere at tilskuddsforvaltningen fungerer kvalitativt som det skal.</p>
<p>Departementets ansvar er å påse at Sametinget har et system for tilskuddsforvaltningen som er i samsvar med økonomiregelverket og at retningslinjene følges.</p>
<p>I samsvar med Bevilgningsreglementets § 17 kan Sametinget, departementet og Riksrevisjonen iverksette kontroll med at midlene nyttes etter forutsetningene.</p>
</body></document>
