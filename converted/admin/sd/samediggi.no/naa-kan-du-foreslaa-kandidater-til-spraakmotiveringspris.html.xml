<document xml:lang="nob" id="no_id"><header><title>Nå kan du foreslå kandidater til språkmotiveringspris</title><genre code="admin"/><author><unknown/></author><year>2017</year><wordcount>270</wordcount><conversion_status type="standard"/><availability><free/></availability><multilingual/><origFileName>https://www.sametinget.no/Om-Sametinget/Arkiv-perioden-2016-2017/Pressemeldinger/Naa-kan-du-foreslaa-kandidater-til-spraakmotiveringspris</origFileName><parallel_text xml:lang="sma" location="daelie-maahtah-kandidaath-raeriestidh-gieleskreejremeaaasese.html"/><parallel_text xml:lang="sme" location="dal-beasat-evttohit-gii-galggasii-oazzut-giellamovttiidahttinbalkkasumi.html"/><parallel_text xml:lang="smj" location="dalla-mahta-oajvvadusajt-giellaarvusmahttembalkkaj-oajvvadit.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Nå kan du foreslå kandidater til språkmotiveringspris</p>
<p>Vet du om noen som har kjempet for styrking, utvikling og bevaring av samisk språk? Nå er det på tide å foreslå kandidater til Sametingets språkmotiveringspris 2017.</p>
<p>Språkmotiveringsprisen blir delt ut hvert fjerde år av Sametinget, og den kan gis til et enkeltmenneske eller en bedrift, prosjekt eller organisasjon, som har lagt mye arbeid i styrking, utvikling og bevaring av samisk språk. Prisen består av kr. 50.000,- og et kunstdiplom.</p>
<p>Det er sametingsrådet som bestemmer hvem prisen skal gå til. Prisen vil bli delt ut i forbindelse med Sametingets plenum i juni.</p>
<p><em type="italic">- Der er mange samiske språkforkjempere, både enkeltpersoner, organisasjoner og institusjoner som har gjort, og fremdeles gjør, en fantastisk jobb for samiske språk. Vi i sametingsrådet ser frem til å motta og vurdere mange kandidater, og vi gleder oss veldig til å dele ut Språkmotiveringsprisen for sjette gang, sier sametingsråd Lars Filip Paulsen, som er den i sametingsrådet som har ansvar for språk. </em></p>
<p>Prisen ble sist tildelt i 2013. Da var det forfatter, joiker og lærer Ánte Mihkkal Gaup/Iŋgor Ántte Ánte Mihkkal, fra Kautokeino, som fikk den.</p>
<p>Samisk språkråd etablerte språkmotiveringsprisen i år 2000 og prisen ble første gang utdelt i forbindelse med Sametingets plenum i november 2000. Deretter har Sametingets språkstyre og sametingsrådet tildelt prisen. Sametingets språkmotiveringspris ble tildelt Foreldregruppa i Tysfjord år 2000, Språkgruppa i Skånland og Evenes år 2001, Harry Solhaug fra Kåfjord år 2002 og Sagka Stångberg fra Tärnaby år 2009.</p>
<p>Alle kan komme med forslag om hvem som bør vinne språkmotiveringsprisen, og tidsfristen for å sende inn forslag er 30. april. Forslagene sendes til samediggi@samediggi.no .</p>
</body></document>
