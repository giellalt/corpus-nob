<document xml:lang="nob" id="no_id"><header><title>Støtte til ulike samiske kulturprosjekter sommeren 2020 - Sametinget</title><genre code="admin"/><author><unknown/></author><year>2020</year><wordcount>618</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/stotte-til-ulike-samiske-kulturprosjekter-sommeren-2020.7747.aspx</origFileName><parallel_text xml:lang="sme" location="doarjja_sierra_sami_kulturproseavttaide_geassit_2020.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Støtte til ulike samiske kulturprosjekter sommeren 2020</p>
<p>Tre stammers møte, 3D-formidling av kunst, bærekraftige tekstiler, dokumentarfilm, konsert og flere musikkvideoer - i løpet av sommeren har Sametingsrådet bevilget støtte til flere ulike kulturprosjekter.</p>
<p>Kystsamene har mottatt kr. 36 000,- til Tre stammers møte, et samisk kulturarrangement som ble avholdt første helga i august i Grovfjord. Kunstneriske deltakere var blant annet OZAS med søstrene Risten Anine og Sara Marielle Gaup.</p>
<p>- Søknaden er fremmet over Sametingets tilskuddsordning Kulturtiltak, under prioriteringen Kulturarrangement med fokus på samisk kultur og samfunnsdebatt. Tiltaket vil kunne være et viktig insitament for samene i regionen, sier sametingsråd Henrik Olsen (NSR).</p>
<p>RiddoDuottarMuseat har mottatt kr. 250 000,- til innkjøp av et kamera som gjør det mulig å fotografere og digitalisere samlingen slik at den kan formidles i 3D-format. I tillegg skal museet investere i en datamaskin som har kapasitet nok til å prosessere og lagre slike 3D-bilder.</p>
<p>Satsingen på 3D-formidling kan ses i sammenheng med RDM sitt prosjekt der de jobber med å kunne tilby digital formidling av samlingen og utstillingene de forvalter. Digitaliseringsprosjektet vil kunne nå ut til et bredere publikum, både flerspråklig formidling, samt tilpasset formidling for de med lese- og skrivevansker, og til hørselshemmede.</p>
<p>- Prosjektet vil på sikt være med på å formidle samisk kunst og kultur på en annen måte og er således innenfor prioriteringen for tilskuddsordningen, sier sametingsråden.</p>
<p>Rein film AS har mottatt kr. 200 000,- i produksjonstøtte for dokumentarfilmen Nok er nok. Dokumentaren handler om Masigruppen, og om hvordan deres engasjement var med på å sette samisk kunst på dagsorden og om deres historie og kamp i Alta-konflikten.</p>
<p>- Dette er en historie som ikke er godt kjent utenfor Sápmi. Filmen kan være med på å synliggjøre kunstnernes bidrag og kamp for både samisk kunst, men også til den politiske vekkelsen og samepolitikken som vi kjenner den i dag, sier sametingsråden.</p>
<p>Birtavarre husflidslag har mottatt kr. 20 000,- for prosjektet Arctic wool som handler om å belyse bærekraft innen tekstiler ved å benytte lokalt materiale, kunnskap og lokale ressurser for ivaretakelse av tradisjoner. Med bærekraft menes også ivaretakelse og reparasjon av tekstiler. Det skal arrangeres flere workshops og kurs i plantefarging, toving og grindvevkurs. Det vil i hovedsak være unge voksne og barn som er i målgruppen slik at kunnskapen om dette overføres før den går tapt med de eldre generasjoner.</p>
<p>Frode Barth har mottatt turnèstøtte på kr. 35 000,- for å holde Árbi-konserter i Norge sammen med Ellen A. Oskal.</p>
<p>De to skal fremføre et nyskapende samisk musikkprosjekt i duo-format som er bygget på tradisjon, men med elektroniske hjelpemidler. Konsertene skal holdes i tråd med gjeldende koronarestriksjoner.</p>
<p><em type="italic">I tillegg er det bevilget støtte til tre ulike musikkvideo-produksjoner: </em></p>
<p>Rieban BM Haglund Musikkproduksjon har mottatt kr. 50 000,- for å produsere en musikkvideo for artisten Ánná Luohti Ville Söderbaum, og en låt fra det kommende albumet hennes.</p>
<p>Kajsa Balto har mottatt kr. 50 000,- for å produsere sin første musikkvideo selv om det er hennes andre album. Musikkvideoen skal visualisere innholdet i tittelsporet <span type="quote">"Buot eallá"</span>.</p>
<p>Crazeville records har mottatt kr. 45 000,- for å produsere en musikkvideo for artisten Slincraze. Formålet med videoen er å fremme både SlinCraze som artist i den internasjonale markedet, og fremme samisk kultur ved bruk av joik.</p>
<p>- Alle disse søknadene er innenfor målet og prioriteringen for Sametingets tilskuddsordning for Musikkutvikling 2020: Synliggjøring og formidling av joik og samisk musikk innenlands og utenlands, herunder samisk musikk både i tradisjonell og nyskapende form. I en tid der mange konserter og festivaler avlyses blir musikkvideo en alternativ formidlingsplattform for mange artister, og dette ønsker vi å støtte, sier Henrik Olsen.</p>
<p>For mer informasjon eller intervju, kontakt sametingsråd Henrik Olsen (NSR) +47 907 75 219, eller e-post: henrik.olsen@samediggi.no</p>
</body></document>
