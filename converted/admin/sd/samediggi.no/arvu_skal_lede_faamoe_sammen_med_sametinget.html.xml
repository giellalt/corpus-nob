<document xml:lang="nob" id="no_id"><header><title>Árvu skal lede Faamoe sammen med Sametinget - Sametinget</title><genre code="admin"/><author><unknown/></author><year>2020</year><wordcount>303</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/arvu-skal-lede-faamoe-sammen-med-sametinget.6782.aspx</origFileName><parallel_text xml:lang="sma" location="arvu_edtja_faamoem_juhtedh_saemiedigkine_ektine.html"/><parallel_text xml:lang="sme" location="arvu_galga_jodihit_faamoe_ovttas_samedikkiin_.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Árvu skal lede Faamoe sammen med Sametinget</p>
<p><em type="italic">Designbyrået Árvu skal lede det neste bedriftsutviklingsprogrammet Faamoe, på oppdrag av Sametinget. </em></p>
<p>Faamoe betyr styrke/makt på sørsamisk og har fokus på å styrke merkevaren til bedriftene og økonomistyringen i selskapet. En viktig del av det å være med på Faamoe er å utvide nettverket sitt, samt å møte andre i samme situasjon.</p>
<p>– Det er en enorm verdi i å møte andre bedriftseiere som driver innenfor samme bransje. Mange sitter alene og jobber, da er det så viktig å møte andre i samme situasjon. I disse møtene etableres samarbeid og det skjer en kunnskapsutvekling som har en enorm verdi for den enkelte bedrift, sier sametingsråd Silje Karine Muotka (NSR).</p>
<p>Árvu består av fotograf Marie Louise Somby fra Kautokeino og grafisk designer Karine Kimo Pedersen fra Tana. Begge har deltatt på det første Faamoe-programmet og tidligere bedriftsutviklingsprogrammer igangsatt av Sametinget.</p>
<p>Muotka sier at hele poenget med Faamoe 1, som Árvu var deltaker av, var å bygge samiske ledestjerner.</p>
<p>– Vi trenger suksessfulle samiske bedrifter som viser at det er mulig å etablere en levedyktig bedrift. Det er Sametinget sitt ansvar å løfte disse fram, derfor gleder det meg at de skal lede Faamoe 2, sier Muotka entusiastisk.</p>
<p>Hun sier at det er ekstra viktig å ha fokus på å styrke våre bedrifter i den usikre situasjonen vi er inne i.</p>
<p>– Vi håper derfor at dette oppdraget vil gi Árvu et ekstra løft og at de med den erfaringer de har opparbeidet seg er med på å løfte andre samiske bedrifter, sier Muotka avslutningsvis.</p>
<p>Samiske kreative næringsaktører som ønsker å ta steget fra å jobbe deltid med bedriften til å jobbe heltid, bør søke.</p>
<p xml:lang="nno">Her er link til søknadskjema: https://www.deltager.no/faamoe2#init</p>
<p><em type="italic">For spørsmål eller intervju, kontakt sametingsråd Silje Karine Muotka (NSR) </em><em type="italic">, mob. +47 984 87 576, silje.karine.muotka@samediggi.no. </em></p>
</body></document>
