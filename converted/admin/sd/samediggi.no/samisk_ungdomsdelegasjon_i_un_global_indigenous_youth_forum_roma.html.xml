<document xml:lang="nob" id="no_id"><header><title>Samisk ungdomsdelegasjon i UN Global Indigenous Youth Forum, Roma - Sametinget</title><genre code="admin"/><author><unknown/></author><year>2023</year><wordcount>490</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/samisk-ungdomsdelegasjon-i-un-global-indigenous-youth-forum-roma.28133.aspx</origFileName><parallel_text xml:lang="sme" location="sami_nuorat_oassalaste_on_mailmmeviidosas_nuoraidcoahkkimii.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title" xml:lang="eng">Samisk ungdomsdelegasjon i UN Global Indigenous Youth Forum, Roma</p>
<p>For første gang sendte Sametinget en egen delegasjon bestående av samiske unge til UN Global Indigenous Youth Forum for å diskutere urfolks mat- og kunnskapssystem i et fremtidsperspektiv.</p>
<p>Delegasjonen bestående av samiske unge under UN Global Indigenous Youth Forum, Roma 2023    Sandra Márjá West</p>
<p>FNs Global Indigenous Youth Forum (UNGIYF) som kommer sammen hvert andre år, er det eneste urfolksrelaterte høynivåforumet som arrangeres av FNs mat- og landbruksorganisasjon (FAO). I år ble forumet arrangert i Roma 16. – 20. oktober.</p>
<p>Flere hundre urfolksungdom og unge fra hele verden var samlet til ulike workshops, paneldiskusjoner og rundebordssamtaler, for kunnskapsdeling, mat- og kulturopplevelser og andre aktiviteter.</p>
<p>Den samiske delegasjonen besto av Mathias Eilert Olsen, Dan-Jonas Mikael Sparrok, Kristian Wilhelmsen, Aina Haugom Nordfjell og Aina Madelen Nordsletta Aslaksen.</p>
<p>- Det har vært gledelig og lærerikt å kunne jobbe med urfolksungdom internasjonalt. Selv om vi kommer fra mange forskjellige land med mange forskjellige kulturer og språk, er det likevel noen fellesnevnere som knytter oss sammen. For oss alle er det hvordan vi får, spiser og deler vår mat en så viktig del av vår identitet, kultur og språk at man kan ikke skille verdens urfolk fra våre matsystemer, sier ungdommene i en felles uttalelse.</p>
<p>Ungdomsforumets hensikt er å diskutere fremtiden for urfolks mat- og kunnskapssystemer. UN Global Indigenous Youth Forum utarbeidet også en egen deklarasjon med politiske anbefalinger, som ble overrakt til FAO under den seremonielle avslutningen av forumet sist fredag.</p>
<p>- Det har også derfor vært viktig for oss å kunne delta i utformingen av deklarasjonen fra forumet slik at vi samlet kan uttrykke våre ønsker til lokale og nasjonale styringsmakter om ivaretagelsen og utviklingen av våre matsystemer, sier den samiske delegasjonen.</p>
<p>Urfolksungdom fra syv regioner har hatt møter i hovedkvarteret til FAO, hvor de har deltatt i plenumssesjoner av World Food Forum, FAO Hand-in-Hand Investment Forum, FAO Science and Innovation Forum, og komiteen for verdens matsikkerhet (CFS). Fokuset i denne andre økten handler om politiske anbefalinger fra ungdommen fra deres kampanje <span type="quote" xml:lang="eng">“My Food Vision is...”</span>, en fremtidsvisjon som mobiliserer til å respektere, beskytte og styrke urfolks mat- og kunnskapssystemer, og til å arbeide med klimatiltak for å nevne noe.</p>
<p>Sametingspresident Silje Karine Muotka (NSR) deltok også på forumets innledende dager for å vise sin støtte til urfolksungdom og hun er svært stolt over den innsatsen som den samiske delegasjonen har vist under forumet. I sin tale til UN Global Indigenous Youth Forum trakk sametingspresidenten frem viktigheten av urfolks matsystemer, som også omhandler bevaring og utvikling av tradisjonell matkultur, kunnskap om klima og natur, evnen til å tilpasse seg klimaforandringer og eierskap til land. Til de unge sa Muotka følgende:</p>
<p>- Jeg er dypt beæret over å stå foran så mange urfolksungdom i dag. Noen sier at dere er morgendagens ledere, men dere er allerede ledere for deres folk og stemmene deres er veldig viktige.</p>
<p>Den samiske delegasjonen under UNGIYF 2023    Sandra Márjá West</p>
</body></document>
