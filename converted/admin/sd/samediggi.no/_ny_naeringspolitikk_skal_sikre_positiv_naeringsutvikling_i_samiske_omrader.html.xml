<document xml:lang="nob" id="no_id"><header><title>– Ny næringspolitikk skal sikre positiv næringsutvikling i samiske områder - Sametinget</title><genre code="admin"/><author><unknown/></author><year>2022</year><wordcount>432</wordcount><conversion_status type="standard"/><availability><free/></availability><multilingual/><origFileName>https://sametinget.no/oddasat/odda-ealahuspolitihkka-galga-sihkkarastit-positiivvalas-ealahusovdaneami-sami-guovlluin.22307.aspx?sprak=1</origFileName><parallel_text xml:lang="sme" location="_odda_ealahuspolitihkka_galga_sihkkarastit_positiivvalas_ealahusovdaneami_sami_guovlluin.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">– Ny næringspolitikk skal sikre positiv næringsutvikling i samiske områder</p>
<p><em type="bold">Sametingets plenum skal behandle ny næringspolitikk i plenumsmøte    </em><em type="bold">denne    </em><em type="bold">uk    </em><em type="bold">a    </em><em type="bold">. I sametingsmeldingen legger sametingsrådet opp til at de mindre kommunene i samiske områder skal prioriteres i næringsutviklingsarbeidet. – Sametinget er bekymret for framtida for mange av disse kommunene, sier sametingspresident Silje Karine Muotka (NSR).    </em>   </p>
<p>Sametingets plenum vedtok <em type="italic">Šattolaš Sápmi - Sametingsmelding om næringsutvikling </em>i desember 2019. I plenumsmøte denne    uk    a    skal Sametinget behandle sak om revidering av denne sametingsmeldingen.       </p>
<p>Les Šattolaš Sápmi - Sametingsmelding om næringsutvikling (2019)</p>
<p>Både koronapandemien og utviklingen i den globale økonomien skaper utfordringer for næringslivet i samiske områder. Flere bedrifter sliter med å få endene til å møtes. Dette gjelder spesielt i næringer som er avhengige av at kundene kommer til bedriftene for å kjøpe varer eller tjenester. Det dreier seg om reiseliv og andre serviceyrker, og transportsektoren.</p>
<p>Silje Karine Muotka    Árvu/Sametinget</p>
<p>– Virkningene av denne utviklingen er at flere har måttet enten redusere sin virksomhet, si opp ansatte eller slutte med virksomheten. Dette er noe av bakgrunnen til at Sametinget har valgt å revidere næringsmeldingen, sier Muotka.</p>
<p>Samtidig med dette fortsetter fraflyttingen fra samiske områder og de som blir igjen blir eldre. Det er de større tettstedene og byene som er og har vært vinnere når det gjelder befolkningsøkning. Byene trenger ikke å anstrenge seg så mye for at folk skal flytte dit som mindre plasser.</p>
<p>– De minste kommunene må gjøre seg attraktive som boplass og arbeidsplass. Om de gjør det så tror jeg at disse vil kunne begrense fraflyttingen. Sametinget skal i hvert fall gjøre sitt til for å finansiere etableringer som er lønnsomme og som kan sikre bosettingen, men vi er avhengige av at større finansierører støtter slike etableringer, sier Muotka.</p>
<p>Sametingspresidenten ser at det har vært en positiv utvikling i enkelte deler av næringslivet og spesielt innen fiskeriene de siste årene. Flere kommuner opplever en vekst i antall fiskebåter og det er flere fiskere som har en god økonomisk utvikling. Det gjelder spesielt de som har kunnet fiske kongekrabbe.</p>
<p>Med denne reviderte meldingen håper Muotka at Sametinget får et nyttig verktøy til å snekre ut kursen for næringsutvikling i samiske områder.</p>
<p>– Jeg tror de målene vi har satt i Šattolaš Sápmi vil være mulig å nå, men de økonomiske rammevilkårene som blant annet settes i statsbudsjetter og næringsavtaler må være gunstige for næringslivet i distriktene, sier Muotka.</p>
<p>Saken behandles i plenumsmøte torsdag 13. oktober.</p>
<p>Les sakspapirer til sak 42/22 Šattolaš Sápmi – revidering</p>
<p><em type="italic">For intervju eller spørsmål, kontakt sametingspresident Silje Karine Muotka (NSR), tlf. +47 984 87 576,   </em><em type="italic">silje.karine.muotka@samediggi.no   </em>  </p>
</body></document>
