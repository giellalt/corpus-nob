<document xml:lang="nob" id="no_id"><header><title>Åpningstale Čoarvemátta - Sametinget</title><genre code="admin"/><author><unknown/></author><year>2024</year><wordcount>713</wordcount><conversion_status type="standard"/><availability><free/></availability><multilingual/><origFileName>https://sametinget.no/politihkka/sartnit-ja-sahkavuorut/coarvematta-rahpansardni.33410.aspx?sprak=1</origFileName><parallel_text xml:lang="sme" location="coarvematta_-_rahpansardni.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title" xml:lang="swe">Åpningstale Čoarvemátta</p>
<p><em type="italic">Sametingspresident Silje Karine Muotka sin tale ved åpningen av Čoarvemátta, som er det samiske nasjonalteatret Beaivváš og Samisk videregående skole og reindriftsskoles felles bygg, 21. august 2024 i Kautokeino. </em></p>
<p xml:lang="nno">Godt folk,</p>
<p>Endelig står vi her, i det nye Čoarvemátta; et etterlengtet bygg som vi har ventet lenge på, og som vi er veldig stolte av. Gratulerer til Beaivváš Sámi Našunálateáhter /Det samiske nasjonalteatret og Sámi joatkkaskuvla ja boazodoalloskuvlla/Samisk videregående skole og reindriftsskole – og ikke minst: Gratulerer til oss alle sammen!</p>
<p>Det samiske nasjonalteateret, Beaivváš, har hatt og har en uvurderlig betydning for Sápmi. Fra å være en liten frigruppe som oppsto i kjølvannet av konflikten rundt Alta-saken, med sin første forestilling «Våre Vidder, har teateret hatt en enorm utvikling fram til i dag.</p>
<p>Det er formidabelt å bygge opp en teaterinstitusjon. Spesielt en institusjon som både er basert på andre scenekunst-tradisjoner enn den tradisjonelt vestlige. I tillegg er dette gjort i en mindre kommune i indre Finnmark. Å bidra til opplæring og utdanning av samiske scenekunstnere og andre yrkesgrupper. Å gi oppdrag til kunstnere som forfattere og dramatikere, designere og kostymemakere, duojáre, komponister og musikere. Å underholde og utfordre publikum. Å fortelle våre historier. Å synliggjøre samisk språk og joik.</p>
<p>Teateret har turnert i Sápmi, og i verden. Vi publikum rundt om i samiske lokalsamfunn har gjennom det blitt <span type="quote">«kultur-oppfostret»</span>, og vi har ikke minst fått oppleve samisk som scenespråk.</p>
<p>Jeg vil benytte anledningen til å takke alle tidligere og nåværende ansatte og engasjerte ved Beaivváš for deres innsats.</p>
<p>Fra i dag vil vi ha hovedfokus på betydningen teateret vil få de neste 40 årene. Jeg ser virkelig frem til de kommende årene!</p>
<p>Vi vet at prosessen frem mot et nytt, egnet bygg for teateret har vært lang, med noen humper på veien underveis. Vi vet at Samisk videregående skole og reindriftsskole lenge har hatt behov for oppgraderte og tilpassede lokaler.</p>
<p>Det var nytenkende, men også praktisk og løsningsrettet å velge et nybygg som huser to i utgangspunktet nokså ulike institusjoner; en kulturinstitusjon og en utdanningsinstitusjon. Jeg kjenner til at det i sin tid bød på nye typer problemstillinger og utfordringer når to ulike institusjoner, to styrer og to departement samt Sametinget sammen skulle komme frem til omforente løsninger, og utforme hensiktsmessige lokaler og innhold for alle.</p>
<p>Jeg vil takke Kulturdepartementet og Kunnskapsdepartementet for samarbeidet, og for å være nytenkende og løsningsorienterte, for å anerkjenne at også i distriktene og i Sápmi er det berettigede behov for gode lokaler for institusjoner, slik at de på best mulig måte kan oppfylle sine samfunnsansvar.</p>
<p>Gratulerer også til Statsbygg for et godt gjennomført prosjekt, som jeg vil anta har vært litt annerledes enn mange andre prosjekt.</p>
<p>Arkitektkontoret <em type="italic">Snøhetta </em>og KORO som står for den kunstneriske utsmykkingen av bygget fortjener også en stor takk. </p>
<p>Vi er kjent med at Beaivváš står overfor et generasjonsskifte. Det finnes vel knapt et bedre utgangspunkt for rekrutteringen enn å være samlokalisert med Samisk videregående skole og reindriftsskole. Det gir elevene mulighet til på nært hold, i flotte lokaler med oppdatert teknisk utstyr, å få innsikt i de spennende og varierte yrkene ved et samisk teater. Elevene vil i fremtiden kunne være med på videreutviklingen av teateret.</p>
<p>Ungdommen er fremtiden. Jeg er glad for å høre at skolen opplever rekordhøye søkertall. Det viser betydningen av gode fasiliteter, og et godt og variert tilbud med både tradisjonell kunnskap og tilbud som e-sport.</p>
<p><em type="italic">Čoarvemátta </em>skal ha fått sitt navn etter det innerste leddet på reinsdyrhornet. Det symboliserer styrke og viser to elementer som er samlet til en enhet. Det er et flott navn! De to elementene vil også få forgreininger og vokse videre. </p>
<p>Et nytt samisk kultur- og undervisningsbygg vil få stor betydning; for Kautokeino, for hele Sápmi og for Norge.</p>
<p>Jeg ser frem til og har store forventninger til fortsettelsen for Samisk nasjonalteater Beaivváš og for Samisk videregående skole og reindriftsskole, og til forgreiningene og ringvirkningene samlokaliseringen vil bringe.</p>
<p xml:lang="nno">Igjen, gratulerer til oss alle!</p>
<p xml:lang="nno">Takk.</p>
<p>På vegne av Sametinget vil jeg overrekke en gave til bygget. Gaven er en náhppi som duojár Sakari Saijets har laget. Sakari har vært læremester og mentor for mange duojáre. Han er en dyktig kulturbærer som deler av sin kunnskap slik at den kan overføres til fremtidige generasjoner. Náhppien viser hans grundighet og hans kunst.</p>
</body></document>
