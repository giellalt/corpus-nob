<document xml:lang="nob" id="no_id"><header><title>I harmoni med naturen - Sámediggi Sametinget</title><genre code="admin"/><author><unknown/></author><year>2010</year><publChannel><publication><publisher>Sámediggi/Sametinget</publisher></publication></publChannel><wordcount>417</wordcount><conversion_status type="standard"/><availability><free/></availability><submitter name="" email="divvun@samediggi.no"/><origFileName>http://samediggi.no/Artikkel.aspx?aid=3939&amp;sprak=Norsk&amp;Print=1</origFileName><parallel_text xml:lang="sme" location="samediggi-article-3939.html"/><metadata><uncomplete/></metadata><version>XSLtemplate $Revision: 34357 $; file-specific xsl  Revision; common.xsl  $Revision: 154948 $; </version></header><body><p>I harmoni med naturen - Sámediggi Sametinget</p>
<p type="title">I harmoni med naturen</p>
<p><em type="italic">Mandag 18.oktober åpnet forhandlingene under partsmøtet til FNs konvensjon om biologisk mangfold i Nagoya, Japan. Slagordet er at mennesker skal leve i harmoni med naturen inn i framtiden. Møtet samler 8000 delegater og observatører, og herunder opp mot 200 urfolk fra hele verden. Samene er representert med Samerådet, Samisk Parlamentarisk Råd og Sametingene. </em></p>
<p>Deler av den samiske delegasjonen inne på Nagoya Congress Center. Fra venstre: Gunn-Britt Retter, Samerådet og Jon Petter Gintal, Sametinget.</p>
<p>Året 2010 står i naturens tegn og er FNs internasjonale år for naturmangfold. I perioden 18. - 29. oktober skal det gjøres flere viktige vedtak på partsmøtet som vil være toneangivende og styrende i forhold til bærekraftig bruk og bevaring av verdens naturressurser. Første del av partsmøtet består av forhandlinger på administrativt nivå. Uavklarte spørsmål løftes til slutten av perioden, under høgnivådelen, der verdens miljøvernministere møtes. Naturressursene representerer store verdier som gir grunnlaget til menneskers liv, kosthold og helse. I Japan er hovedprioriteringen at det skal jobbes for å oppnå enighet om en internasjonal bindende protokoll som skal sikre en rettferdig fordeling av de fordeler som bruken av naturen gir. Koblingen mellom tilgang til genressurser og urfolks tradisjonelle kunnskaper er et sentralt element i dette arbeidet. Konvensjonen om biologisk mangfold anerkjenner den nære avhengigheten som er mellom urfolk og natur. Det er en egen artikkel - art. 8 (j), som omhandler statenes forpliktelser til å beskytte, bevare og viderefører urfolks tradisjonelle kunnskaper i et utviklingsperspektiv. Det viktigste temaet på artikkel 8 (j) som det skal forhandles om i Japan, er vedtak av elementer i etiske retningslinjer som sikrer respekt for kulturell og intellektuell arv hos urfolk.</p>
<p>Videre skal det gjøres vedtak på en rekke andre temaer. Det skal lages ny strategisk plan med 2020-mål og indikatorer. Og det kommer vedtak om bærekraftig bruk, verneområder og klimaendringer. I åpningsinnlegget til urfolksforumet IIFB (The International Indigenous Forum on Biodiversity) ble det uttrykt glede over at Japan nå offisielt har anerkjent sitt eget urfolk, Ainu-folket. Det ble videre lagt vekt på at for urfolk utrykkes ofte fattigdom i tap av land, territorier og vann. Det ble understreket at uten tilgang til egne territorier og naturressurser så har urfolk en stor risiko for å tape sin kultur, tradisjonelle kunnskaper, levebrød, rett til utvikling og identitet. Det ble også påpekt at urfolks status og rettigheter som egne folk er universelt anerkjent og må bli respektert og implementert av de 193 medlemsland som har ratifisert konvensjonen om biologisk mangfold.</p>
</body></document>