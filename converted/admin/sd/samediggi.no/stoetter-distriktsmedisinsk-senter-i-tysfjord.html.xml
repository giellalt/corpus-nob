<document xml:lang="nob" id="no_id"><header><title/><genre code="admin"/><author><unknown/></author><wordcount>263</wordcount><conversion_status type="standard"/><availability><free/></availability><submitter name="Kevin Brubeck Unhammer" email="unhammer@fsfe.org"/><multilingual><language xml:lang="nob"/><language xml:lang="sme"/><language xml:lang="eng"/></multilingual><origFileName>http://www.sametinget.no/layout/set/print/Helse-og-sosial/Helse/Stoetter-distriktsmedisinsk-senter-i-Tysfjord</origFileName><parallel_text xml:lang="sme" location="doarju-guovlomedisiinnalasguovddaza-divttasvutnii.html"/><parallel_text xml:lang="smj" location="doarjju-guovllomedisijnalasj-guovdatjav-divtasvuonan.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision: 154948 $; </version></header><body><p>Støtter distriktsmedisinsk senter i Tysfjord / Helse / Helse og sosial / Forsiden - Sametinget</p>
<p type="title">Støtter distriktsmedisinsk senter i Tysfjord</p>
<p>30. oktober 2013</p>
<p>Visepresident Henrik Olsen beklager at planene om et flerkulturelt distriktsmedisinsk senter i Tysfjord skrinlegges. Sametinget ga sommeren 2013 økonomisk støtte til utredning av et slikt senter.</p>
<p>- Vi støtter fortsatt idéen, og mener den både er god og nødvendig. Den samiske befolkningen i Tysfjord og Nord Salten har utvilsomt behov for helse- og sosialtjenester som tar hensyn til samisk språk og kultur og kommunene har plikt til å tilrettelegge for likeverdige tjenester når slike behov foreligger, sier visepresident Henrik Olsen.</p>
<p>Arbeidet med å etablere et tilrettelagt helsetilbud for den lulesamiske befolkningen startet i 2005, med det som da ble kalt <span type="quote">”Samisk helsesenter i lulesamisk område”</span>. I 2008 ble planene utvidet til idéen om et permanent flerkulturelt helse- og sosialfaglig tilbud, tilpasset den samiske kulturen i det lulesamiske området i Nordland. Sametinget bevilget i sommer 240.000 kroner til utredning av prosjektet. Visepresidenten forstår at prosjektet ikke kan bæres av en kommune alene, og håper de alle de aktuelle kommunene kan forplikte seg til en løsning.</p>
<p><em type="bold">- Det er mulighetene i dette prosjektet vi alle må lete etter, de som kan bidra et bedre helse- og sosialtjenester til den lulesamiske befolkningen. Sametinget har investert betydelige ressurser for å styrke primærhelsetilbudet til den lulesamiske befolkningen gjennom mange år. Men vi lykkes ikke med dette uten at de aktuelle kommunene er aktive eiere av prosessen. Jeg henstiller derfor på det sterkeste at prosjektet videreføres, avslutter Olsen. </em></p>
<p><em type="bold">Kontakt </em>Sametingsråd Henrik Olsen, tel. 907 75 219 </p>
</body></document>