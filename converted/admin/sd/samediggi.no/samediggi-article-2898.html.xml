<document xml:lang="nob" id="no_id">
  <header>
    <title>Sametinget og Samisk Høyskole inngår avtale om språkprosjekt: Voksne i hele landet kan lære seg samisk - Sámediggi Sametinget</title>
    <genre code="admin"/>
    <author>
      <unknown/>
    </author>
    <publChannel>
      <publication>
        <publisher>Sámediggi/Sametinget</publisher>
      </publication>
    </publChannel>
    <wordcount>279</wordcount>
    <conversion_status type="standard"/>
    <availability>
      <free/>
    </availability>
    <submitter name="" email="divvun@samediggi.no"/>
    <origFileName>http://samediggi.no/Artikkel.aspx?aid=2898&amp;sprak=Norsk&amp;Print=1</origFileName>
    <parallel_text xml:lang="sme" location="samediggi-article-2898.html"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision: 154948 $; </version>
  </header>
  <body>
    <p>Sametinget og Samisk Høyskole inngår avtale om språkprosjekt: Voksne i hele landet kan lære seg samisk - Sámediggi Sametinget</p>
    <p type="title">Sametinget og Samisk Høyskole inngår avtale om språkprosjekt: Voksne i hele landet kan lære seg samisk</p>
    <p>Sametinget og Samisk høgskole har inngått en avtale om utvikling og gjennomføring av et 5-årig samisk voksenopplæringsprogram i alle samiske språkområder. -Vi ønsker å øke antall voksne språkbrukere i framtida, sier visepresident Marianne Balto.</p>
    <p>Målgruppen for voksenopplæringsprogrammet vil være alle ikke-samisktalende samer i et bredt geografisk område. Tiltakene vil spesielt bli satt inn der fornorskningspolitikken har gjort størst skade, understreker hun.</p>
    <p>- Vi vil revitalisere språket i de områdene der det tidligere ble brukt. Om voksne bruker språket til daglig vil det styrke språkets status. Samtidig vil vi gjøre foreldre i stand til å følge opp barnas språkundervisning i skolen også i hjemmet. Dette er et stort problem i mange av de samiske språkområdene i dag, sier Balto.</p>
    <p>Voksne samer vil få opplæringstilbud på nordsamisk, lule- eller sørsamisk. Målet er at samer skal ta sitt språk tilbake og at samisk språk skal få et løft ved at flere bruker det. Alle samiske språkmiljøer skal inkluderes i arbeidet. Det betyr at de samisk språksentrene, kommunene og andre aktører i språkmiljøene skal samarbeide nært. Samisk Høgskole får ansvaret for den praktiske gjennomføringen av prosjektet, sier visepresident Marianne Balto.</p>
    <p>Samarbeidsavtalen er en oppfølging av Sametingets budsjettvedtak der det er avsatt midler til utvikling av et opplæringsprogram for voksne samer som har mistet sitt språk. Avtalen finansieres gjennom Samefolket fond. Fondets formål er å yte tilskudd og bidrag til tiltak som styrker og bidrar til vitalisering av samisk språk og kultur.</p>
    <p>Marianne Balto</p>
    <p>Mobil</p>
    <p>48 06 33 58</p>
  </body>
</document>
