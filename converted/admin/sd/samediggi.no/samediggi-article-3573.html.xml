<document xml:lang="nob" id="no_id"><header><title>Kjemper videre for Skånland videregående skole - Sámediggi Sametinget</title><genre code="admin"/><author><unknown/></author><publChannel><publication><publisher>Sámediggi/Sametinget</publisher></publication></publChannel><wordcount>555</wordcount><conversion_status type="standard"/><availability><free/></availability><submitter name="" email="divvun@samediggi.no"/><origFileName>http://samediggi.no/Artikkel.aspx?aid=3573&amp;sprak=Norsk&amp;Print=1</origFileName><parallel_text xml:lang="sme" location="samediggi-article-3573.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision: 154948 $; </version></header><body><p>Kjemper videre for Skånland videregående skole - Sámediggi Sametinget</p>
<p type="title">Kjemper videre for Skånland videregående skole</p>
<p><em type="italic">Da det i desember 2009 ble vedtatt av å legge ned Skånland videregående skole ble et bredt engasjement vekket. Sametinget har lenge jobbet for å bevare skolen og visepresident Laila Susanne Vars møtte torsdag 11.mars representanter fra Troms og Nordland fylkeskommune og ordførerne i Evenes, Tjeldsund og Skånland kommuner for å diskutere saken videre. </em></p>
<p>- Den videregående skolen på Skånland er svært viktig for bevaring og utvikling av samisk språk og kultur i området og vi i Sametinget beklager at Sametinget ikke fikk en bedre mulighet til å påvirke fylkestingets avgjørelse om nedlegging i 2009, utaler visepresidenten.</p>
<p>Under møtet ble muligheten for interkommunal drift av Skånland videregående skole drøftet. Kommunene Evenes, Tjeldsund og Skånland har igangsatt et prosjekt om videreføring av driften av skolen. Evenes og Skånland utreder også for tiden om de skal innlemmes i det samiske forvaltningsområdet, og dersom dette skjer vil skolen kunne få en svært sentral rolle i området.</p>
<p>- Hvis det er ønske fra lokalt hold kan det på lengre sikt vurderes om Skånland videregående skole kan bli en samisk skole på lik linje med de to statlige samiske videregående skolene i Kautokeino og Karasjok. Det viktigste for Sametinget er en langsiktig løsning, og ikke årlig omkamp i forbindelse med budsjettforhandlinger på fylkestinget, sier Laila Susanne Vars.</p>
<p>Hun presiserer videre at en slik vurdering av skolens tilknytning vil måtte skje i samråd med eventuelt nye skoleeiere etter at Sametinget er ferdig med å vurdere tilknytningen til de to eksisterende samiske videregående skolene i Karasjok og Kautokeino. Et arbeid Sametinget ønsker å få avklart snarest.</p>
<p><em type="italic">Positive signaler </em></p>
<p>Fylkesråd Kent Gudmundsen viste i møtet til at Troms fylkeskommune er positiv til å overdra eiendommen med all bygningsmasse til kommunen(e) - også for skoleformål. Han stilte seg også positiv til at elever fra Troms får gå på Skånland videregående skole dersom de ønsker det. For dette vil Troms fylkeskommune godtgjøre skolen etter de satser som gjelder for private skoler.</p>
<p>Fylkesråd Trud Berg uttalte at Nordland fylkeskommune ikke kommer til å legge hindringer i veien for at elever fra området som ønsker å gå på Skånland vgs., får gjøre det. Når det gjelder godtgjørelse til skolen, vil fylkeskommunen basere seg på at grenseavtalen som nå fremforhandles, legges til grunn for oppgjøret for elever fra Nordland.</p>
<p>På spørsmål om denne avtalen er forhandlingsbar i forhold til Skånland videregående skole, ble dette ikke avvist, men godtgjørelsen må bygge på tilsvarende prinsipper som Troms fylkeskommune legger til grunn - oppgjør etter satser for privatskoler eller gjesteelevsatser innenfor akseptable juridiske og økonomiske rammer.</p>
<p>Sametingets visepresident vektla skolens betydning for den samiske bosetningen i det markasamiske området, og at Sametinget er positiv til at kommunene ønsker at det samiske skal være et av to hovedpilarer for fremtidig skoledrift ved Elvemo.</p>
<p>- Vi i Sametinget er glade for de positive signalene som ble gitt under møtet og at ETS kommunene (Evenes, Tjeldsund og Skånland) nå kan gå videre i prosessen og umiddelbart oversende søknad om godkjenning av en interkommunal ETS videregående skole til departementet. Vi håper departementet legger vekt på de argumentene Sametinget og lokalbefolkningen har fremført i saken og gir dispensasjon til skoledrift, avslutter Laila Susanne Vars.</p>
<p>*Visepresident Laila Susanne Vars</p>
<p>Telefon</p>
<p>Mobil</p>
<p>E-post</p>
<p>+47 78 47 40 00</p>
<p>+47 977 54 102</p>
<p>laila.susanne.vars@samediggi.no</p>
</body></document>