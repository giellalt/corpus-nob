<document xml:lang="nob" id="no_id"><header><title>PRM: Vinnerne av Sametingets slagordkonkurranse mot mobbing</title><genre code="admin"/><author><unknown/></author><year>2017</year><wordcount>464</wordcount><conversion_status type="standard"/><availability><free/></availability><multilingual/><origFileName>https://www.sametinget.no/Om-Sametinget/Arkiv-perioden-2016-2017/Pressemeldinger/PRM-Vinnerne-av-Sametingets-slagordkonkurranse-mot-mobbing</origFileName><parallel_text xml:lang="sma" location="prm-vitnijh-saemiedigkien-faamoebaakoegaahtjemistie-irhkemen-voeoeste.html"/><parallel_text xml:lang="sme" location="prm-samedikki-curvestatgilvvu-vuoitit-givssideami-eastadeami-vuosta.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">PRM: Vinnerne av Sametingets slagordkonkurranse mot mobbing</p>
<p><em type="italic">Skoleelever fra Røyrvik og Karasjok gikk helt til topps i konkurransen om de beste slagordene mot mobbing. Sametingspresident Vibeke Larsen er stolt av de fine holdningene som elevene har vist. </em></p>
<p>Sametinget mottok totalt tolv bidrag fra skoler i Kautokeino, Máze, Karasjok, Tana, Alta, Røyrvik og Harstad i slagordkonkurransen mot mobbing. Alle elever som får samisk undervisning på skolen ble invitert til å delta i konkurransen høsten 2016.</p>
<p>De samiske elevene ved 7. trinn ved Røyrvik skole, samt fellesbidraget til skoleklassene 9a og 9á ved Karasjok skole er valgt ut som vinnere av slagordkonkurransen. Juryen uttaler at alle bidragene var veldig gode, men at vinnerslagordene skilte seg ut ved at de var inkluderende, korte og presise samt at de vekket gode følelser hos juryen.</p>
<p>Vinnerslagordene var som følger:</p>
<p xml:lang="sma">1. Haaj, voelpe - Hei, kompis. 2. Edtjebe maam joem hæhtadidh? - Skal vi finne på noe? 3. Luste datnem vuejnedh - Hyggelig å se deg.</p>
<p xml:lang="nno">4. Jorgal gátnjaliid bohkosin - snu tårer til latter 5. Don leat aibbas buorre niego don leat – Du er perfekt som du er 6. Leage leat ieš, earat leat jo váldon – Vær deg selv , alle andre er tatt</p>
<p type="title">Bygge gode relasjoner</p>
<p>Sametingspresident Vibeke Larsen er stolt over engasjementet til de som deltok i konkurransen, som hadde som hensikt å øke trivselen på skolen og å forebygge mobbing.</p>
<p><em type="italic">– Ved å sette fokus på hvordan vi skal være gode mot hverandre, håper vi at vi har bidratt til å bygge gode relasjoner lokalt på skolene og at elevene har fått en bevisst holdning til temaet. Bidragene som vi har fått inn, viser at det er fine holdninger blant de samiske elevene, sier sametingspresident Vibeke Larsen. </em></p>
<p>Slagordene blir nå trykket opp på et banner som skal deles ut til alle skolene som deltok. I tillegg deler vinnerne på en pengepremie på 10.000,- kroner.</p>
<p type="title">Bistå skolene i forebyggingsarbeid</p>
<p>Sametinget er med i det nasjonale arbeidet <span type="quote" xml:lang="nno">«Partnerskap mot mobbing»</span> som varer frem til 2020. Ulike aktører og forbund har sammen med Utdanningsdirektoratet og regjeringen ved statsminister Erna Solberg og kunnskapsminister Torbjørn Røe Isaksen, signert en forpliktende avtale der partnerne skal jobbe sammen for å gi barn og unge et godt lærings- og oppvekstmijø.</p>
<p>Slagordkonkurransen mot mobbing i regi av Sametinget er en del av dette arbeidet.</p>
<p><em type="italic">– </em><em type="italic">Vi ønsket med denne konkurransen å bistå skolene i </em><em type="italic">det viktige </em><em type="italic">arbeidet med å motvirke til mobbing og krenkelser på skolene. Alle barn </em><em type="italic">og unge </em><em type="italic">fortjener et godt </em><em type="italic">skolemiljø, sier Larsen. </em></p>
<p>Juryen har bestått av: sametingspresident Vibeke Larsen, nestleder i oppvekst-, omsorg- og utdanningskomiteen Lars Oddmund Sandvik, leder av Sametingets ungdomspolitiske utvalg Ánná Káisá Partapuoli og elevrådsmedlem Aina Madelen Aslaksen Gaup ved Samisk videregående skole i Karasjok.</p>
<p xml:lang="nno">For intervju: Sametingspresident Vibeke Larsen, tlf. +47 94 13 01 16</p>
</body></document>
