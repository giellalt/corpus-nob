<document xml:lang="nob" id="no_id"><header><title>Hilsningstale i forbindelse med åpning av Statens barnehus i Alta - Sametinget</title><genre code="admin"/><author><unknown/></author><year>2024</year><wordcount>256</wordcount><conversion_status type="standard"/><availability><free/></availability><multilingual/><origFileName>https://sametinget.no/adasa/hilsningstale-i-forbindelse-med-apning-av-statens-barnehus-i-alta.31874.aspx?sprak=1</origFileName><parallel_text xml:lang="sme" location="sahkavuorru_stahta_manaidviesu_rahpama_oktavuodas_alttas_.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Hilsningstale i forbindelse med åpning av Statens barnehus i Alta</p>
<p><em type="italic">Hilsningstale i forbindelse med åpning av Statens barnehus i Alta torsdag 4. april 2024, av sametingsråd Runar Myrnes Balto. </em></p>
<p>Kjære alle sammen,</p>
<p>Endelig kan Finnmarks første barnehustilbud åpne! I kampen mot vold og overgrep er det helt nødvendig at hjelpeapparatet kan tilby tjenester i geografisk nærhet med samisk språklig og kulturell kompetanse til barna. Når barn og unge er på sitt sårbare, må de få forklare seg til noen som kan samisk og skjønner hvordan det er å være samisk barn.</p>
<p>For Sametinget har opprettelse av Barnehus i Finnmark lenge vært en prioritert oppgave. Vi har ved flere anledninger og gjennom flere prosesser med sentrale myndigheter løftet frem behovet for at samiske barn i Finnmark må få et fullverdig Barnehustilbud, og er derfor veldig glade for at dette skjer.</p>
<p>I oppdraget fra Stortinget ble det lagt vekt på at det skulle etableres et barnehustilbud i samiske områder. Vi er derfor glade for løsningen med delt likeverdig tilbud i Alta og Karasjok, og vi håper også at tilbud i Kirkenes vil kunne videreføres. Dette er et godt resultat av konsultasjonene mellom Finnmark politidistrikt og Sametinget. Nå ser vi frem til å være med på å åpninga av kontoret i Karasjok også – forhåpentligvis så fort som mulig!</p>
<p>Da vil jeg bare overbringe de beste ønsker for fremtiden fra Sametinget til Finnmark politidistrikt og barnehusets ansatte. Takk for innsatsen til alle som har arbeidet over tid for å få dette til. Endelig kan det tilbys et fullverdig Barnehustilbud.</p>
</body></document>
