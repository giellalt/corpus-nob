<document xml:lang="nob" id="no_id"><header><title>Fremmer plan for grensenedbygging i Sápmi - Sametinget</title><genre code="admin"/><author><unknown/></author><year>2022</year><wordcount>312</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/fremmer-plan-for-grensenedbygging-i-sapmi.19598.aspx</origFileName><parallel_text xml:lang="sme" location="ovddida_plana_rajaid_njeaidimis_samis.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Fremmer plan for grensenedbygging i Sápmi</p>
<p><em type="bold">Sametingsrådet fremmer i mars en sak for Sametingets plenum om grensenedbygging i Sápmi. Saken bærer preg av erfaringer fra stengte grenser under koronapandemien, samtidig som sametingsrådet har fokus på å bygge ned grunnleggende grensehindre som påvirker samer i en normalhverdag. </em></p>
<p>– Pandemien har gitt oss en rekke spesielle utfordringer og en kraftig påminnelse om at Sápmi er delt av statsgrenser. Vi mener det er nødvendig å etablere en beredskapsplan som sikrer at samene kan leve som ett folk i fremtidige pandemisituasjoner, sier sametingspresident Silje Karine Muotka (NSR). Men grensehindre er ikke noe nytt under pandemien. Plenumssaken er først og fremst en oppfølging av Samisk Parlamentarisk Råds (SPR) grensehinderutvalg, som sommeren 2021 leverte en rapport om grensehindre i Sápmi. SPR er Sametingenes samarbeidsorgan. Målet til sametingsrådet er å gjøre det lettere for samer å samhandle som ett folk over grensene. Grensehindrene sametingsrådet nå ønsker å arbeide med inkluderer skattemessige forhold, moms, helse, gjeterhunder, studiestøtte, geoblokkering og informasjonsmangel. – Noen av reglene som skaper trøbbel er til å riste på hodet av. Det er for eksempel håpløst at vi har et særegent skattesystem i grenseområdene som legger en ekstra byrde på arbeidstakere som bor i et land og jobber i det andre, forteller Muotka og viser til særreglene om at man selv må sørge for å betale skatt til to land hvis man bor nært grensen. Sametingsrådet legger opp til å arbeide i tett dialog med de andre Sametingene, norske myndigheter og det nordiske grensehinderrådet for å bygge ned grensehindre.</p>
<p>– Noen av grensehindrene krever handling fra flere aktører, og vi vil prioritere å bygge strategiske samarbeid med en rekke aktører, avslutter sametingspresident Muotka. <em type="italic">Saken behandles av Sametingets oppvekst-, omsorgs- og utdanningskomité mellom 22. og 25. februar og av Sametingets plenum torsdag 10. mars. </em></p>
<p xml:lang="fin"><em type="italic">Se saksdokumenter </em></p>
<p><em type="italic">For intervju eller spørsmål, kontakt sametingspresident Silje Karine Muotka (NSR), silje.karine.muotka@samediggi.no . </em></p>
</body></document>
