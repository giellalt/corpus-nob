<document xml:lang="nob" id="no_id"><header><title>Samisk film i fremgang - Sametinget</title><genre code="admin"/><author><unknown/></author><year>2023</year><wordcount>291</wordcount><conversion_status type="standard"/><availability><free/></availability><multilingual/><origFileName>https://sametinget.no/saernieh/saemien-filme-mietiemoeresne.24911.aspx?sprak=1</origFileName><parallel_text xml:lang="sma" location="saemien_filme_mietiemoeresne.html"/><parallel_text xml:lang="sme" location="sami_filbmamailbmi_ovdana.html"/><parallel_text xml:lang="smj" location="same_filma_avddanimen.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Samisk film i fremgang</p>
<p><em type="bold">Sametingsrådet berømmer fremgangen samisk film opplever, og ønsker å bidra til å synliggjøre film i større grad med en egen redegjørelse om samisk film.   </em>   </p>
<p>Maja Kristine Jåma    Åse M. P. Pulk/Sametinget</p>
<p>Sametingsrådets redegjørelse om samisk film beskriver bransjen og ser nærmere på både definering og verdikjeden i samisk film, samtidig som den tar for seg utfordringer og strategier som den samiske filmbransjen står overfor.</p>
<p>– Samisk film har hatt en ekstraordinær utviklingskurve, men har en del utfordringer for å kunne møte det økende produksjonsnivået med flere store samiske produksjoner underveis i årene som kommer, sier sametingsråd Maja Kristine Jåma (NSR).</p>
<p>I sametingsrådets redegjørelse om samisk film presenteres ulike problemstillinger og mulige strategier for å imøtekomme behov og utviklingspotensialet til samisk film. Film er et medium som bidrar til det samiske folks historiefortelling. Derfor er det også viktig å sikre samisk selvbestemmelse ved å sikre at den endelige beslutningen om hvilke samiske produksjoner som skal realiseres, blir tatt av samiske beslutningstakere.</p>
<p>Sametingsrådet har som mål å øke tilgangen på samiske filmer, og at flere gjøres tilgjengelig på ulike samiske språk. Det er en bransje som har ganske høye kostnader, men som også kan generere økt verdiskapning i samiske områder. Det må likevel økte budsjettrammer til for å sikre økning i samiske langformatsproduksjoner og dubbede filmer.</p>
<p>– Vi ønsker blant annet å arbeide for å styrke Internasjonalt Samisk Filminstitutt (ISFI) og vil bidra til økt anerkjennelse av ISFIs grenseoverskridende kapasitet ved å synliggjøre, utvikle og sikre en felles innsats både på nasjonalt, nordisk og arktisk nivå for å få på plass bedre finansiering, sier Jåma. Redegjørelsen behandles i Sametingets plenum fredag 10.mars.</p>
<p><em type="italic">For spørsmål eller intervju, kontakt sametingsråd Maja Kristine Jåma (NSR), mob. +47 472 42 366 , </em>maja.kristine.jama@samediggi.no    </p>
</body></document>
