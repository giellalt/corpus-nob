<document xml:lang="nob" id="no_id"><header><title>Enige om ny næringsavtale for duodji 2021 - Sametinget</title><genre code="admin"/><author><unknown/></author><year>2020</year><wordcount>281</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/enige-om-ny-naringsavtale-for-duodji-2021.8627.aspx</origFileName><parallel_text xml:lang="sma" location="siemes_duedtien_orre_jielemelatjkoen_2021_bijre_.html"/><parallel_text xml:lang="sme" location="soahpan_odda_ealahussiehtadusa_duojis_jahkai_2021.html"/><parallel_text xml:lang="smj" location="sjiehtadam_ada_duodje_2021_aeladussjiehtadusav.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Enige om ny næringsavtale for duodji 2021</p>
<p><em type="italic">Sametinget og avtalepartene Sámiid Duodji og Duojáriid Ealáhussearvi er blitt enige om en ny næringsavtale for duodji 2021. Rammen for neste års avtale ble satt til 7,35 mill. kroner. </em><em type="italic">Sametingsråd Hans Ole Eira (Sp) er fornøyd med at det ble enighet om en ny avtale. </em></p>
<p>Hans Ole Eira    Kenneth Hætta    – For sametingsrådet har det vært viktig å prioritere ekstraordinære tiltak som vil være med på å kompensere for inntektsbortfallet på grunn av koronasituasjonen, sier ansvarlig sametingsråd Hans Ole Eira.</p>
<p>Koronasituasjonen har ført til at bedrifter og næringsliv har opplevd et tap i inntekter, det samme gjelder for duodjinæringen. Nytt i avtalen for 2021 er derfor en ekstraordinær bevilgning på 810 000 kroner til koronatilskudd. Grunnlaget for ordningen og beregningsgrunnlag er omsetning av egenprodusert duodji i 2019.</p>
<p>– Det er fortsatt viktig å prioritere duodji som næring og tiltak innen utvikling og merkevarebygging. Koronasituasjonen har i større grad aktualisert virksomhetenes behov for å nå nye markeder, nye distribusjonsløsninger og nye måter å organisere sine virksomhet på, sier Eira.</p>
<p>Det er i næringsavtalen blant annet satt av 1,15 millioner kroner til investeringer, utviklingstiltak, konsulentbistand, etablerertilskudd og prosjekter. Det er også satt av 80 000 kroner til kompetanseheving og kurs i 2021, og 2,5 millioner kroner til driftstilskudd. Det er også satt av 600 000 kroner til markedstilpasning og merkevarebygging. Salgsfremmende tiltak inngår i denne ordningen. Når det gjelder duodjistipend, er rammen videreført fra årets avtale med 150 000 kroner i 2021.</p>
<p>Den inngåtte avtalen mellom Sámiid Duodji, Duojáriid Ealáhusservi og Sametinget skal godkjennes av Sametingets plenum i plenumsmøte i desember.</p>
<p><em type="italic">For spørsmål eller intervju, kontakt sametingsråd Hans Ole Eira (Sp), </em><em type="italic">+47 918 61 471, hans.ole.eira@samediggi.no </em></p>
</body></document>
