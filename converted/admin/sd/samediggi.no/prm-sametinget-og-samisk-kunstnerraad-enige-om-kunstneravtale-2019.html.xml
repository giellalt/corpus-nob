<document xml:lang="nob" id="no_id">
  <header>
    <title>PRM: Sametinget og Samisk kunstnerråd enige om Kunstneravtale 2019</title>
    <genre code="admin"/>
    <author>
      <unknown/>
    </author>
    <year>2018</year>
    <wordcount>265</wordcount>
    <conversion_status type="standard"/>
    <availability>
      <free/>
    </availability>
    <multilingual/>
    <origFileName>https://www.sametinget.no/Nyhetsarkiv/PRM-Sametinget-og-Samisk-kunstnerraad-enige-om-Kunstneravtale-2019</origFileName>
    <parallel_text xml:lang="sme" location="prd-samediggi-ja-sami-daiddarraddi-siehttan-2019-daiddarsiehtadusa.html"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision: 154948 $; </version>
  </header>
  <body>
    <p type="title">PRM: Sametinget og Samisk kunstnerråd enige om Kunstneravtale 2019</p>
    <p>– Samiske kunstnere har markert seg på en meget positiv måte både lokalt, nasjonalt og internasjonalt de siste årene, og jeg er glad og stolt for at samisk kunstliv på den måten er med på å bidra til synliggjøring og utvikling av det samiske samfunnet, sier sametingsråd Henrik Olsen.</p>
    <p>Sametinget og Samisk kunstnerråd er blitt enige om en kunstneravtale gjeldende for 2019. Avtalen har en ramme på kr. 8 350 000, og inneholder avsetninger til drift av Samisk kunstnerråd og de seks kunstnerorganisasjonene som er tilknyttet kunstnerrådet, stipend til samiske kunstnere, kunstfond og visningsvederlag. Partene er i avtalen enige om å prioritere og styrke avsetningen til kunstnerstipendene og til drift av kunstnerrådet og kunstnerorganisasjonene.</p>
    <p>– Kunstneravtalen gir våre kunstnere stor innflytelse på utviklingen innenfor samisk kunstliv, og er med på å legge til rette for å gi samisk kunst og samiske kunstnere gode rammevilkår, sier sametingsråd Henrik Olsen.</p>
    <p>Leder i Samisk kunstnerråds forhandlingskomité Synnøve Persen sier at Kunstnerrådets krav til Sametinget i forhold til Kunstneravtalen 2019 var 6,7 mill. mer enn hva Sametinget til slutt klarte å bevilge.</p>
    <p>– Dette viser at samiske kunstnere har en aktiv plan på hvordan løfte frem de ulike delene av samisk kunst, som er vanskelig å finansiere når finansieringen er kun knyttet til Sametinget. Vi har tilbydd Sametinget hjelp når de skal be om å øke budsjettet, slik at samisk kunst får blomstre og skinne slik den skal. Vi forventer at 2020-budsjettet har økt betraktelig, sier Synnøve Persen.</p>
    <p>For spørsmål eller intervju, kontakt sametingsråd Henrik Olsen, +47 907 75 219</p>
  </body>
</document>
