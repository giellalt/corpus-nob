<document xml:lang="nob" id="no_id"><header><title>Tilskudd til etablering av nytt samiskspråklig barnehagetilbud - Sametinget</title><genre code="admin"/><author><unknown/></author><year>2024</year><wordcount>226</wordcount><conversion_status type="standard"/><availability><free/></availability><multilingual/><origFileName>https://sametinget.no/oddasat/doarjja-odda-samegielat-manaidgardefalaldaga-asaheapmai.33037.aspx?sprak=1</origFileName><parallel_text xml:lang="sme" location="doarjja_odda_samegielat_manaidgardefalaldaga_asaheapmai_.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Tilskudd til etablering av nytt samiskspråklig barnehagetilbud</p>
<p><em type="italic">Mos Mánáidgárddit AS har fått innvilget tilskudd på 500 000 kroner til etablering av en ny samiskspråklig barnehage i Kautokeino kommune. </em></p>
<p xml:lang="sme">Mikkel Eskil Mikkelsen    Vaino Rensberg, Sámediggi</p>
<p>Den samiske barnehagen Mos Mánáidgárddit AS i Guovdageaidnu/Kautokeino ønsker å være en viktig kulturbærer i Sápmi. Barnehagen med 72 heltidsplasser har planlagt oppstart i august i år.</p>
<p>Barnehagen bygger opp under samisk identitet, kultur og oppdragelse. Barnehagen er for alle barn, og har som mål at alle barn skal bli sett og hørt i hverdagen, samtidig som de har fokus på bevegelsesglede og matglede gjennom samisk tradisjonelt arbeid.</p>
<p>Barnehagen skal være en natur- og idrettsbarnehage. De vil tilrettelegge for å kunne drive utendørs barnehage og ha aktiviteter knyttet til idrett, ernæring og tilberedning av samisk mat, og svømmeopplæring og vannlek. De har stort fokus på kortreist mat ved å høste av naturen, som er en viktig del av samisk oppdragelse.</p>
<p>– Dette er en spennende nyetablering som tar hensyn til samisk språk og kultur som et grunnprinsipp for alle aktiviteter, og det er i tråd med våre prioriteringer. Vi er spente på å se hvordan dette vil fungere, og gleder oss til å følge med på etableringen videre, sier sametingsråd Mikkel Eskil Mikkelsen.</p>
<p>Tilskuddet er tildelt over ordningen tilskudd til prosjekter og utviklingsarbeid i barnehager, under prioriteringen etablering av nye samiskspråklige barnehagetilbud.</p>
</body></document>
