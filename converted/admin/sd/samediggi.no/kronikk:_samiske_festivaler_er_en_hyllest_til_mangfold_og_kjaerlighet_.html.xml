<document xml:lang="nob" id="no_id"><header><title>Kronikk: Samiske festivaler er en hyllest til mangfold og kjærlighet  - Sametinget</title><genre code="admin"/><author><unknown/></author><year>2024</year><wordcount>467</wordcount><conversion_status type="standard"/><availability><free/></availability><multilingual/><origFileName>https://sametinget.no/politikk/kronikker-og-leserinnlegg/kronikk-samiske-festivaler-er-en-hyllest-til-mangfold-og-kjarlighet.32796.aspx</origFileName><parallel_text xml:lang="smj" location="kronihkka:_same_festivala_guddnedij_moattebelakvuodav_ja_gieresvuodav.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Kronikk: Samiske festivaler er en hyllest til mangfold og kjærlighet</p>
<p><em type="italic">Kronikk av sametingsråd Mikkel Eskil Mikkelsen (NSR). </em></p>
<p>Vaino Rensberg/Sametinget</p>
<p>Mens debattene om regnbueflagg ruller videre, kan du heller rette blikket mot de samiske festivalene. Der finner du ekte trygge rom hvor mangfold feires med åpne armer. Skeive urfolk er årets nordlige folk på Riddu Riđđu.</p>
<p>Som mange andre er jeg en av dem som holder meg litt unna de evige debattene og giftige kommentarfeltene. De bringer sjelden noe nytt, og å beskytte seg selv er viktig. Terroren 25. juni 2022 var rettet mot skeive personer, og etterpå var konklusjonen klinke klar: Angrepet kunne ha vært unngått. Selv om PSTs trusselvurdering i år ikke gir grunn til bekymring, føler jeg meg likevel ekstra utsatt og sårbar som skeiv.</p>
<p>Derfor har jeg valgt en ny strategi: Jeg ser frem til de trygge rommene som kommer. Márkomeannu i Evenes kommune har lenge vært et trygt rom for skeive, noe de tydelig kommuniserer.</p>
<p>Et annet høydepunkt er Riddu Riđđu i Kåfjord i Troms. I år bryter de tradisjonen med å presentere urfolk fra den nordlige halvkule som <span type="quote">«Årets nordlige folk»</span> og fokuserer i stedet på skeive urfolk. Dette blir årets kuleste trygge rom, hvor kjønns- og seksualitetsmangfold feires. Beskjeden er: Kom som du er, og feir mangfoldet med skeive urfolk fra hele verden!</p>
<p>Disse solide og tydelige arenaene gir oss støtte og energi. Det er en boost for vår mentale helse. Som både same og skeiv, vet jeg at uten tydelige samiske og skeive arenaer ville min livskvalitet vært betydelig forringet.</p>
<p>Derfor er det bra at Sametinget har inkludert den skeive samiske organisasjonen Garmeres på budsjettet for 2024. Garmeres spiller en viktig rolle i arbeidet med å muliggjøre mangfold og synliggjøre skeive samer de neste årene.</p>
<p>I en tid hvor enkelte stemmer tillegger pride og regnbueflagget negativt meningsinnhold, er det ekstra viktig at institusjoner, organisasjoner og festivaler tydelig viser sin støtte for skeives rettigheter. Sametinget må være en klar stemme for mangfold, og som sametingsråd vil jeg sørge for at mangfoldet feires.</p>
<p>Mens du bestiller billett til en samisk festival, kan du glede deg over at mangfoldet i det samiske samfunnet blir bredere. Dersom verken Márkomeannu eller Riddu Riđđu frister, kan du se frem til Sápmi Pride, som i 2025 skal arrangeres på norsk side av Sápmi.</p>
<p>Tusen takk til de samiske festivalene for deres innsats. De viser hvordan vi sammen kan støtte og bygge opp under mangfoldet. Sammen skaper vi et samfunn der alle kan føle seg trygge og velkomne.</p>
<p>Og til deg som reagerer på regnbueflagg i skolen: Det er ikke et flagg mot deg. Det er et flagg for at hvert eneste barn i skolegården skal føle seg trygg og stolt, og det er en feiring av kjærligheten. Hverken mer eller mindre, men likevel utrolig viktig. Happy pride!</p>
</body></document>
