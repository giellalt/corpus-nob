<document xml:lang="nob" id="no_id">
  <header>
    <title>Sametingets språkløftepris 2019 til Snaepmie</title>
    <genre code="admin"/>
    <author>
      <unknown/>
    </author>
    <year>2019</year>
    <wordcount>566</wordcount>
    <conversion_status type="standard"/>
    <availability>
      <free/>
    </availability>
    <multilingual/>
    <origFileName>https://www.sametinget.no/Nyhetsarkiv/Sametingets-spraakloeftepris-2019-til-Snaepmie</origFileName>
    <parallel_text xml:lang="sme" location="snaepmie-vuoita-samedikki-giellaloktenbalkkasumi-2019.html"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision: 154948 $; </version>
  </header>
  <body>
    <p type="title">Sametingets språkløftepris 2019 til Snaepmie</p>
    <p>Den samiske snapchat-kontoen Snaepmie vinner Språkløftets språkpris. Initiativtaker Ánne Márjá Guttorm Graven tok imot prisen, som ble delt ut av Hans Majestet Kong Harald og sametingspresident Aili Keskitalo.</p>
    <p>Her er presidentens tale i forbindelse med overrekkelsen av prisen, hvor hun forteller hvorfor Snaepmie ble valgt som vinner:</p>
    <p>Hans Majestet Kongen. Ærede gjester.</p>
    <p>Samisk språkuke har vært en stor suksess, og det er arrangement over hele landet denne uken. Jeg har vært på en rekke arrangement denne uka, og jeg er veldig stolt over den felles dugnaden vi sammen har tatt, både i byer, kommuner, språksentre, skoler og barnehager.</p>
    <p>Jeg har nå den glede av å få presentere sametingets første Språkløfte pris. I forbindelse med språkuken lanserte Sametingsrådet forleden en egen Språkløftepris, som skal deles ut til en institusjon, organisasjon eller forening som daglig synliggjør og bruker samisk.</p>
    <p>Ved utløp av søknadsfristen hadde vi fått inn 24 forslag. 18 forskjellige institusjoner/organisasjoner/foreninger ble foreslått som mottakere av prisen. Alle disse var gode forslag, som på ulike måter løfter samiske språk i samfunnet. På bakgrunn av regelverket har sametingsrådet valgt ut vinneren av Språkløfteprisen. Før jeg meddeler hvem prisen går til, vil jeg først få takke alle som sendte inn forslag. Det er gledelig å se en så stor interesse, og at så mange er med på å løfte statusen til samiske språk i samfunnet.</p>
    <p>Vinneren har fremmet samiske språk som dagligspråk både muntlig og skriftlig til et stort publikum, og spesielt for unge. Vinneren har følgere/brukere fra hele Sápmi og i alle aldre. Der deles det ut forskjellig informasjon og saker på samisk hver dag, og ikke bare på nordsamisk, men også på andre samiske språk. Vinneren har hjulpet mange til å våge å bruke samisk, også i offentlig sammenheng.</p>
    <p>Det er språkbrukere selv som har opprettet dette tilbudet, og de gjør dette gratis. For oss vitner dette om det samiske folkets sterke vilje og kjærlighet for sitt språk. Vi har ikke gitt opp. Våre språk lever fortsatt, selv om de har måttet tåle mye motgang. Vi skaper nye språkarenaer, også i den digitale verden. Vinneren er også en støtte for en annen del av vår kultur; muntlig fortellertradisjon. Vi får bli kjent med forskjellige samiske områder, forskjellige samiske liv og samfunn. Dette illustrerer også mangfoldet i det samiske samfunnet.</p>
    <p>Med underholdende bilder, tekst og kommunikasjon har samiske språk tatt del i sosiale medier med et bredt nedslagsfelt. Ungdom og andre, som kanskje ellers ikke hadde hørt samisk eller kommunisert på samisk i hverdagen, har nå fått en kanal som muliggjør dette. Denne kreative språkentusiasten som etablerte denne muligheten, skapte et mobilt kommunikasjonsverktøy for samiske språk.</p>
    <p>Vinneren er <em type="italic">Snaepmie </em>, en samisk Snapchatkonto, som daglig synliggjør og fremmer samiske språk. Både ungdom og voksne, kjendiser og vanlige folk fra hele Sápmi poster på Snaepmie. De skriver og forteller på sitt samiske språk, og det er veldig fint å få se de forskjellige livshistoriene. Jeg vil berømme de som er så tøffe og åpent viser frem deler av sitt liv både skriftlig og muntlig, og på den måten løfter samiske språk på en fantastisk måte. </p>
    <p>
      <em type="italic">Prisen er en pengesum på 30.000 kr og et kunstdiplom laget av Iŋga-Wiktoria Påve. </em>
    </p>
    <p>Da vil jeg be Snaepmies initiativtaker; Ánne Márjá Guttorm Graven, om å komme opp for å ta imot prisen som vil overrekkes av Hans Majestet Kongen til alle brukere og publikum av Snaepmie.</p>
    <p>Flere bilder</p>
  </body>
</document>
