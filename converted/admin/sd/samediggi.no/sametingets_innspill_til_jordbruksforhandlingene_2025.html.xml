<document xml:lang="nob" id="no_id"><header><title>Sametingets innspill til jordbruksforhandlingene 2025 - Sametinget</title><genre code="admin"/><author><unknown/></author><year>2024</year><wordcount>440</wordcount><conversion_status type="standard"/><availability><free/></availability><multilingual/><origFileName>https://sametinget.no/oddasat/samedikki-cealkamus-2025-eanandoallosiehtadallamiidda.34649.aspx?sprak=1</origFileName><parallel_text xml:lang="sme" location="samedikki_cealkamus_2025_eanandoallosiehtadallamiidda.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Sametingets innspill til jordbruksforhandlingene 2025</p>
<p><em type="italic">Sametinget har i høst hatt dialogmøter med Finnmark Bondelag, Troms Bondelag og Troms Bonde- og Småbrukarlag for å samle innspill til de årlige jordbruksforhandlingene. Disse møtene er viktige for å fremme jordbruket i samiske områder. </em></p>
<p>Sametinget legger årlig frem innspill til jordbruksforhandlingene. I den forbindelse gjennomføres det dialogmøter med faglagene i Troms og Finnmark. I høst har Sametinget møtt Finnmark Bondelag, Troms Bondelag og Troms Bonde – og Småbrukarlag for å få deres synspunkter på viktige temaer som bør fremmes. Disse møtene er viktige og bidrar til at Sametinget kan gi innspill som gagner jordbruket i samiske områder.</p>
<p>Arktisk jordbruk spiller en betydelig rolle i samiske områder, som grunnlag for sysselsetting, verdiskaping, matsikkerhet og bosetting. Jordbruket og urfolkskunnskap er også viktig for videreføringen av samisk språk og kulturtradisjoner i distriktene i Nord-Norge. Sametinget er derfor opptatt av at jordbruksnæringen skal ha gode rammebetingelser for sin drift og utvikling.</p>
<p>– Sametinget har registrert at trenden med færre og større bruk fortsetter, og man er bekymret for mangelen på mangfold hvis antallet små og mellomstore bruk går ned. Et mangfold i ulike typer bruk er også viktig med hensyn til matsikkerhet og beredskap, sier sametingsråd Elisabeth Erke.</p>
<p>Sametingets plenum behandler sak 057/24 Jordbruksforhandlingene 2025 torsdag 5. desember.</p>
<p>Sammendrag av Sametingets prioriteringer:</p>
<list><p type="listitem">Sametinget ber om å få observatørstatus i jordbruksforhandlingene, på lik linje med reindriftsforhandlingene.</p>
<p type="listitem">Sametinget ønsker at det innføres et rekrutteringstilskudd til nye brukere det første året, og at det settes i gang tiltak for rekruttering av avløsere.</p>
<p type="listitem">Sametinget ber om at reduksjoner i melkekvoten ikke gjøres i samiske områder og at investeringstilskudd til nye driftsbygninger må økes til 60 %. Det er behov for betydelig økning i areal – og kulturlandskapstilskuddene.</p>
<p type="listitem">Sametinget ber om at det innføres nytt driftstilskudd for sau i nord, økt beitetilskudd og utmarkstilskudd.</p>
<p type="listitem">Sametinget ber om avtalepartene jobbe for å sikre et desentralisert meieri – og slakteristruktur, samt styrking av svineproduksjon.</p>
<p type="listitem">Sametinget ber om at erstatningsordningen for overvintringsskade gjeninnføres, og at man reduserer sviktprosenten fra 30 % til 15 % for tilskudd ved produksjonssvikt i plante – og honningproduksjonen.</p>
<p type="listitem">Sametinget ber avtalepartene jobbe for at det opprettes samarbeidsfora mellom reindriftsnæringen og jordbruksnæringen. Det må settes av midler til dette.</p>
<p type="listitem">Sametinget ber om at det settes av 6 millioner over jordbruksavtalen til Sametinget, til tiltak som skal benyttes i samiske områder.</p>
<p type="listitem">Sametinget mener det bør etableres en ordning for å fremme tradisjonsmat og matkultur fra det samiske kjøkken.</p>
</list><p>Sametinget ber Landbruks – og matdepartementet legge til rette for møter mellom Sametinget, faglag og Klima og miljødepartementet om nasjonal rovdyrpolitikk. Samisk tradisjons – og erfaringsbasert kunnskap må bli en del av kunnskapsgrunnlaget i rovviltforvaltningen.</p>
</body></document>
