<document xml:lang="nob" id="no_id"><header><title>Sametingsråd Jåmas hilsen under Klemetspelet - Sametinget</title><genre code="admin"/><author><unknown/></author><wordcount>431</wordcount><conversion_status type="standard"/><availability><free/></availability><multilingual/><origFileName>https://sametinget.no/politihkka/hala/sametingsradens-hilsen-til-klemetspelet-18-08-22.21629.aspx?sprak=1</origFileName><parallel_text xml:lang="sma" location="saemiedigkieraerien_heelsege_klemetspelese_18_08_22.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Sametingsråd Jåmas hilsen under Klemetspelet</p>
<p><em type="italic">Sametingsråd Maja Kristine Jåma foretok åpningen av Klemetspelet i Korgen </em><em type="italic">18.08.22. </em></p>
<p>Jeg har gledet meg til å komme hit. Se i rundt dere, hvor vakkert det er her. Og akkurat her skal det skje mye spennende i disse dagene.</p>
<p>Vi befinner oss nå i både sør- og umesamisk område. Begge språkene er svært truet og det trengs en styrket innsats for å bevare og revitalisere språkene. Derfor er jeg glad å se at disse språkene vil bli brukt i spelet og at det settes fokus på det gjennom seminarene.</p>
<p>Klemetspelet tar for seg historien om Klemet og hans familie og deres opplevelser gjennom livet. Om det å ikke finne seg til rette med storsamfunnet, og havne i en konflikt med seg selv og sin identitet på grunn av press.</p>
<p>Samer har alltid hatt en sterk tilknytning til landskapet man lever i og til naturen som er utgangspunktet til alt liv. Derfor er det rart at man blir kalt for <span type="quote">«den fremmede»</span> i sitt eget hjem og at egne bruksområder er <span type="quote">«urørt»</span>.</p>
<p>Så kanskje bør vi spørre oss selv om hvor fremmed var egentlig dette området for Klemet og hans familie? Ble de også et offer for to staters kolonialisering av samene da grensene stengte og man ble tvunget til å velge hvilken side av riksgrensen man skulle oppholde seg i – i den grad man fikk noen valgmulighet i det hele tatt.</p>
<p>Vi har alltid vært et grenseløst folk, og kan dermed ikke kalles for <span type="quote">«fremmed»</span> i vårt eget landskap uansett hvilken side av riksgrensen vi befinner oss i. Og vi ser spor etter oss dersom man er villig til å se ordentlig etter dem. Derfor bør vi alle ha en bevissthet omkring hvilket landskap vi befinner oss i.</p>
<p>Men samisk tilstedeværelse kan synliggjøres på mange måter. Vuömien Tjuajah i Laajroedurrie er et spennende kunstprosjekt av Ada Einmo, som flytter samisk stedsnavn, joik og språk tilbake til samiske landskap. Jeg gleder meg til å oppleve dette og se det lokale doudjar har bidratt med også.</p>
<p>Klemetspelet har i mange år samarbeidet med både Beaivváš og Åarjelsaemien teatere i gjennomføringen av spelet. Hvert år har samiske skuespillere, artister og kunstnere vært med i produksjonen. For meg er det gledelig at etablerte samiske institusjoner kan drive med kunnskapsoverføring og at institusjoner kan dra nytte av hverandre. Ved å spille hverandre gode og samarbeide vil man få det beste resultatet.</p>
<p>Sametingsrådet er glad for å kunne støtte opp om dette. Jeg ønsker dere lykke til med selve forestillingen, men også til martnaen, seminarene og til resten av programmet.</p>
<p>Gæjhtoe.</p>
</body></document>
