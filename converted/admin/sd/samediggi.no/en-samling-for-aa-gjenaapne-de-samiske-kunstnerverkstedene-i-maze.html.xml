<document xml:lang="nob" id="no_id"><header><title>En samling for å gjenåpne de samiske kunstnerverkstedene i Máze</title><genre code="admin"/><author><unknown/></author><year>2017</year><wordcount>536</wordcount><conversion_status type="standard"/><availability><free/></availability><multilingual/><origFileName>https://www.sametinget.no/Om-Sametinget/Arkiv-perioden-2016-2017/Nyhetsarkiv/En-samling-for-aa-gjenaapne-de-samiske-kunstnerverkstedene-i-Maze</origFileName><parallel_text xml:lang="sme" location="deaivvadeapmi-mazes-ulbmiliin-asahit-oddasit-mazejoavkku-dalu.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision: 154948 $; </version></header><body><p type="title">En samling for å gjenåpne de samiske kunstnerverkstedene i Máze</p>
<p>Sametinget er vertskap for en tre dagers samling i Máze for å gjenåpne de legendariske kunstnerverkstedene og -boligene til den samiske kunstnergruppen Mázejoavku.</p>
<p>Office for Contemporary Art Norway (OCA) støtter samlingen og inviterer samiske og urfolkskunstnere til å delta i en rekke workshops og paneldiskusjoner, som vil avholdes i bygda Máze mellom 24. og 26. september.</p>
<p>I et samspill mellom Sametinget og lokale partnere i Sápmi, regionale og internasjonale rådgivere og støttespillere er det blitt vedtatt å etablere en stiftelse i de legendariske boligene og verkstedene i Mázejoavku: Sámi Dáiddajoavku.</p>
<p type="title" xml:lang="smn">Om Mázejoavku: Sámi Dáidujoavku</p>
<p>Kunstnerhuset ble etablert i 1978, og var tilholdssted for Mázejoavku: Sámi Dáidujoavku, som besto av Aage Gaup (f.1943), Synnøve Persen (f.1950), Josef Halse (f.1951), Keviselie/Hans Ragnar Mathisen (f.1945), Trygve Lund Guttormsen (1933–2012), Rannveig Persen (f.1953), Berit Marit Hætta (f.1948) og Britta Marakatt-Labba (f.1951). Trygve Lund Guttormsen hadde frem til sin død i 2012 en helt spesiell betydning for å holde lokalet i live.</p>
<p>Mázejoavku: Sámi Dáidujoavku var den første generasjonen unge samiske kunstnere i etterkrigstiden som utviste stolthet over sin samiske arv, ga fritt uttrykk for sin samiske herkomst og krevde et nytt rom innenfor det samiske ved å kjempe for sin samiske tenkning og eksistens gjennom kunsten. Mázejoavku: Sámi Dáidujoavkus arbeid markeres som en del av den pågående documenta 14. Tre av gruppens medlemmer deltar på utstillingen.</p>
<p type="title" xml:lang="nno">Vil bringe huset til live igjen</p>
<p>Prosessen med å bringe huset til live igjen vil ledsages av en rekke initiativer, aller først en workshop om urfolksmetodologi rettet mot samiske kunstnere og kuratorer, tilrettelagt av de tre samiske forskerne Harald Gaski, Rauna Kuokkanen og Jelena Porsanger og forfatter og documenta 14-kurator Candice Hopkins.</p>
<p>En sonisk workshop nummer to vil utforske opptak i felt og er utviklet av den Máze-baserte ledende musikeren og komponisten Johan Sara jr. og den eksperimentelle komponisten og kunstneren Raven Chacon.</p>
<p>En tredje workshop som utforsker urfolks estetisk språk innen kunst, håndverk og skapende virksomhet, vil inneholde presentasjoner og interaktive diskusjoner med kunstnerne Gunvor Guttorm, Britta Marakatt-Labba og Julie Edel Hardenberg. I tillegg blir det visning av et intervju i en intervjuserie gjort med kunstneren Trygve Lund Guttormsen i 2008 av Rossella Ragazzi og Terje Brantenberg, førsteamanuenser ved Tromsø Museum – Universitetsmuseet, Norges arktiske universitet.</p>
<p>En paneldiskusjon til ære for Mázejoavku vil ta for seg fortidige, nåtidige og fremtidige aspekter ved gruppens virke. I panelet sitter flere medlemmer av den legendariske Mázejoavku: Sámi Dáiddajoavku (Samisk kunstnergruppe), Ánde Somby, medlem av arbeidsgruppen for opprettelsen av den fremtidige Mázejoavku-stiftelsen, og Adam Szymczyk, kunstnerisk direktør for documenta 14.</p>
<p xml:lang="nno">Klikk her for detaljert program.</p>
<p type="title">Utstillingsåpning La elva leve</p>
<p>Parallelt med hovedaktivitetene organiserer RiddoDuottarMuseat-Kautokeino bygdetun en utstilling av dokumentasjon og et utvalg kunstverk som illustrerer Mázes rolle under Alta-aksjonen i 1970-årene. Utstillingsåpningen er i Oves varesenter kafé i Máze 24. september kl. 18.</p>
<p>Utstillingen Dokumentasjonssenter La elva leve skal vise det som kunne ha vært et dokumentasjonssenter i Máze om Alta-Kautokeino saken. Museet har fokusert blant annet på de menneskelige faktorene og andre konsekvenser ved Alta-Kautokeino saken.</p>
<p><em type="italic">For mer informasjon om samlingen, vennligst kontakt Sametingets rådgiver for kultur Silja Somby : +47 78 48 42 30. For påmelding, send en e-post til OCAs Ida Marie Ellinggard . </em></p>
</body></document>