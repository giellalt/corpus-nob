<document xml:lang="nob" id="no_id"><header><title>Regjeringens handlingsplan mot hets og diskriminering av samer: – En seier! - Sametinget</title><genre code="admin"/><author><unknown/></author><year>2025</year><wordcount>316</wordcount><conversion_status type="standard"/><availability><free/></availability><multilingual/><origFileName>https://sametinget.no/saernieh/regjeringens-handlingsplan-mot-hets-og-diskriminering-av-samer-en-seier.35265.aspx?sprak=1</origFileName><parallel_text xml:lang="sme" location="raddehusa_doaibmaplana_sapmelaccaid_cielaheami_ja_vealaheami_vuosta:_-_vuoitu_.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Regjeringens handlingsplan mot hets og diskriminering av samer: – En seier!</p>
<p><em type="italic">Den 14. januar lanserte regjeringen den første nasjonale handlingsplanen mot hets og diskriminering av samer. Sametingsrådet betrakter dette som en viktig milepæl i kampen mot samehets og diskriminering. </em></p>
<p>Under lanseringen på Tromsø bibliotek presenterte statsminister Jonas Gahr Støre og kultur- og likestillingsminister Lubna Jaffery planen for et fullsatt publikum. Sametingspresident Silje Karine Muotka deltok sammen med sametingsråd Runar Myrnes Balto og politisk rådgiver Sandra Márjá West.</p>
<p xml:lang="sme">Silje Karine Muotka ja/og Runar Myrnes Balto    Ørjan Marakatt Bertelsen</p>
<p>– Sametinget lanserte sin egen handlingsplan mot samehets i 2022, hvor vi krevde at regjeringen måtte utarbeide en tilsvarende plan. Sannhets- og forsoningskommisjonen støttet også dette kravet. At regjeringen nå har fulgt opp, er en seier for oss alle! Forebygging av diskriminering og hets mot samer er et nasjonalt ansvar, og det er gledelig at regjeringen tar dette på alvor, sier sametingspresident Silje Karine Muotka.</p>
<p type="title">Viktige seire for samiske rettigheter</p>
<p>Selv om handlingsplanen ikke løser alle utfordringer, inneholder den flere betydelige fremskritt:</p>
<list><p type="listitem"><em type="italic">Pilotprosjekt for LDO-filial i Nord-Norge </em>: Opprettelsen av en filial av Likestillings- og diskrimineringsombudet (LDO) med samisk kompetanse er et viktig tiltak. Dette var også en del av Sametingets egen handlingsplan. </p>
<p type="listitem"><em type="italic">Samarbeidsforum mot hets og diskriminering </em>: Et nasjonalt forum skal gi aktører et felles møtepunkt for å samordne arbeidet mot hets og diskriminering, samtidig som kompetansen i kommunene styrkes. </p>
<p type="listitem"><em type="italic">Bedre statistikk om hatefulle ytringer og hatkriminalitet </em>: Alle politidistrikter skal nå rapportere årlig om hatkriminalitet mot samer til Nasjonalt kompetansemiljø innen hatkriminalitet, som også vil utføre dybdeanalyser av anmeldte saker. </p>
</list><p>Sametingsråd Runar Myrnes Balto uttrykker stor takknemlighet for bredden av engasjement som har formet planen:</p>
<p>– Vi takker Kultur- og likestillingsdepartementet og alle samiske og ikke-samiske aktører som har bidratt med verdifulle innspill. Nå begynner den virkelige jobben, og vi ser frem til å samarbeide tett om oppfølgingen av planen.</p>
<p>Opptak fra lanseringen finner du her</p>
</body></document>
