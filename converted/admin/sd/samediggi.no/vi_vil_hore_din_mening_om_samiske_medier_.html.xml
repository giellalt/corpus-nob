<document xml:lang="nob" id="no_id"><header><title>Vi vil høre din mening om samiske medier!  - Sametinget</title><genre code="admin"/><author><unknown/></author><year>2022</year><wordcount>221</wordcount><conversion_status type="standard"/><availability><free/></availability><multilingual/><origFileName>https://sametinget.no/oddasat/haliidat-gullat-oaiviliiddat-sami-mediaid-birra.23090.aspx?sprak=1</origFileName><parallel_text xml:lang="sma" location="sijhtebe_dov_mielem_saemien_mediji_bijre_govledh_.html"/><parallel_text xml:lang="sme" location="haliidat_gullat_oaiviliiddat_sami_mediaid_birra_.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Vi vil høre din mening om samiske medier!</p>
<p><em type="italic">Vil du være med på å forme fremtidens mediepolitikk? Sametingsrådet jobber for tiden med samisk mediemelding som har som mål å styrke den uavhengige samiske pressen og bidra til en allsamisk offentlighet. Med medier menes både aviser, radio, TV og andre medieplattformer som formidler nyheter, men også mer uformelle kanaler som sosiale medier. </em></p>
<p>Maja Kristine Jåma (NSR)    Saemidigkie</p>
<p>— Sametingsrådet ønsker å utforme en helhetlig samisk mediepolitikk. Det er viktig å sikre et mangfoldig medietilbud til den samiske befolkningen som gir gode kår for samisk samfunnsdebatt, samisk ytringsfrihet, og rom for samisk deltakelse i demokratiet, sier rådsmedlem Maja Kristine Jåma (NSR).</p>
<p>Vi er alle mediebrukere, og nå ønsker vi høre hva du mener om følgende spørsmål:</p>
<p>1. Hva synes du er bra og mindre bra med samiske medier (Er det f.eks. god dekningsgrad for samiske medier der du bor, og synes du de samiske språkene ivaretas i mediene)?</p>
<p>2. Hvordan formidles det samiske perspektivet i medier generelt?</p>
<p>3. Har du andre tanker om samiske medier som du synes vi bør vite om? Del de gjerne med oss!</p>
<p>Svarene vi får behandles anonymt. Noen av svarene kan bli sitert i mediemeldingen, men også det vil være anonymt. Innspill sendes til samediggi@samediggi.no , og vi må be om at dette gjøres <em type="italic">innen </em><em type="italic">5. januar 2023. </em></p>
</body></document>
