<document xml:lang="nob" id="no_id"><header><title>Sametinget gir tilskudd til saltvannsanlegg i Nesseby - Sametinget</title><genre code="admin"/><author><unknown/></author><year>2020</year><wordcount>288</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/sametinget-gir-tilskudd-til-saltvannsanlegg-i-nesseby.4504.aspx</origFileName><parallel_text xml:lang="sme" location="samediggi_adda_doarjaga_saltecahcerusttegii_unjarggas.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Sametinget gir tilskudd til saltvannsanlegg i Nesseby</p>
<p><em type="italic">Sametinget har gitt 400 000 kroner i tilskudd til et nytt saltvannsanlegg ved Kløvnes havn i Nesseby. </em></p>
<p>Anlegget skal brukes til å oppbevare kongekrabbe som er fanget som bifangst fra lokalt rognkjeksfiske. I anlegget holdes kongekrabbene levende helt til det er fanget store nok kvanta til at de kan sendes videre til slakting og foredling.</p>
<p>– Dette er et tiltak som sikrer økt lønnsomhet for kystfiskerne i Nesseby. Ved å kunne utnytte bifangsten fra rognkjeksfiske bedre, oppnår fiskerne større verdiskaping. Dette bidrar til å sikre arbeidsplasser og vi håper også det kan bidra til økt rekruttering til yrket i Nesseby, sier sametingsråd Silje Karine Muotka (NSR).</p>
<p>Det er Nesseby kommune som står som søker og som gjennomfører tiltaket. Anlegget blir et tilbud til de lokale fiskerne som bruker fiskemottaket i Kløvnes havn.</p>
<p>– Tilretteleggende tiltak som bidrar til høyere verdiskaping fra marine råvarer er et av våre satsingsområder, særlig dersom de bidrar til å styrke fiskemottak i de samiske områdene. Vi er derfor glade for initiativet som Nesseby kommune her kommer med og ønsker gjerne å støtte flere slike tiltak i tiden som kommer, sier Muotka.</p>
<p>Sametinget har gjennom flere år støttet utbygginger ved Kløvnes havn, og tiltakene har gitt effekt og ført til en positiv utvikling i fiskerinæringen i Nesseby.</p>
<p>Nesseby kommune søkte om 500.000 kroner. Tidligere i 2020 fikk Nesseby kommune hundre tusen kroner i tilskudd til et fryselager ved Kløvnes havn. En enkeltsøker får ikke mer enn 500 000 kroner i søknadsbaserte tilskudd per år, og derfor bevilger Sametinget 400.000 kroner til prosjektet. Tilskuddet gis fra tilskuddsordningen Tilskudd til primærnæringer, marin næring.</p>
<p><em type="italic">For spørsmål eller intervju, kontakt sametingsråd Silje Karine Muotka (NSR), mob. +47 984 87 576, silje.karine.muotka@samediggi.no. </em></p>
</body></document>
