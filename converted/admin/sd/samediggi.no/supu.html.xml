<document xml:lang="nob" id="no_id"><header><title/><genre code="admin"/><author><unknown/></author><wordcount>787</wordcount><conversion_status type="standard"/><availability><free/></availability><submitter name="Kevin Brubeck Unhammer" email="unhammer@fsfe.org"/><origFileName>http://www.sametinget.no/layout/set/print/Om-Sametinget/Organisasjonsstruktur/SUPU</origFileName><parallel_text xml:lang="sma" location="supu.html"/><parallel_text xml:lang="sme" location="sanul.html"/><parallel_text xml:lang="smj" location="snpn.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p>SUPU / Organisasjonsstruktur / Om Sametinget / Forsiden - Sametinget</p>
<p type="title">SUPU</p>
<p>Sametingets ungdomspolitiske utvalg (SUPU) er opprettet for å styrke samisk ungdoms innflytelse på Sametingets politikk.</p>
<p>SUPU ble opprettet som permanent organ i 2003. SUPU består av fem faste medlemmer og er oppnevnt av Sametingsrådet. Medlemmene kommer fra hele landet og er mellom 16 og 28 år.</p>
<p>SUPU har fått fastsatt mandat og organisering av Sametingets plenum. Deres hovedoppgaver er å:</p>
<list><p type="listitem">bidra til å styrke samiske unges medbestemmelse og innflytelse på Sametingets politikk.</p>
<p type="listitem">planlegge og arrangere Sametingets årlige ungdomskonferanser.</p>
<p type="listitem">arbeide for å motivere flere samiske ungdommer til politisk engasjement.</p>
<p type="listitem">arbeide for å få flere unge til å registrere seg i Sametingets valgmanntall, for å øke unges deltakelse ved valg til Sametinget, og for å få flere unge representert på Sametinget og i andre av tingets styrer og utvalg.</p>
</list><p>SUPU er gitt en fri rolle og kan arbeide med de saker de selv finner relevante. Utvalget og medlemmene kan fritt uttale seg til media og ta opp de saker de måtte ønske med andre instanser.</p>
<p>Utvalget skal fungere som et kontaktledd mellom samisk ungdom og Sametinget, men også som høringsinstans og som <span type="quote">”vaktbikkje”</span> overfor Sametinget når det gjelder ungdomssaker. På den måten kan SUPU bistå Sametinget i utformingen av tingets ungdomsprofil og ungdomspolitikk.</p>
<p><em type="bold">Kontakt SUPU: </em></p>
<p>supu[a]samediggi.no</p>
<p>Anná Káisá Partapuoli (leder) Vara: Ida Ristiinna Hætta Ophaug</p>
<p>Dávvet Solbakk Vara: Isak Danielsen</p>
<p>Johan Daniel Mikkelsen Vara: Ánde Trosten</p>
<p>Marte Mari Kvitfjell Vara: Siw Kristin Johnsen</p>
<p>Risten-Marja Inga (nestleder) Vara: Jon Christer Mudenia</p>
<p><em type="bold">SUPUs blogg </em></p>
<p><em type="bold">Bilder på Flickr </em></p>
<p type="title">Sametingsrådet møtte Sametingets ungdomspolitiske utvalg</p>
<p>Sametingsrådet oppnevnte i desember nye medlemmer til Sametingets ungdomspolitiske utvalg (SUPU). Nå er SUPU på Sametinget i Karasjok, samlet til sitt første fysiske møte for perioden. Sametingspresident Egil Olli ønsket det nye utvalget hjertelig velkommen til Sametinget og ga samtidig sine lykkeønsker til utvalgets viktige arbeid med samiske ungdomssaker.</p>
<p>SUPU er en viktig kanal for å sikre samiske ungdommer en plass i utformingen av Sametingets politikk. I forbindelse med utvalgets møter i Karasjok møtte også Sametingets visepresident Laila Susanne Vars ungdommene. I tillegg til orienteringer fra Sametinget fikk utvalget også drøftet ulike utfordringer og muligheter i det samiske samfunnet med visepresidenten. SUPU skal blant annet følge Sametingets behandling av den nye meldingen om opplæring og utdanning.</p>
<p><em type="bold">– Det var gledelig å få hilse på utvalget, og jeg merket meg allerede et ivrig engasjement hos våre unge. Vi diskuterte bla. om Sametingets nye opplæringsmelding, der vi i arbeidet med tiltaksplanen håper på mange gode innspill fra ungdomsutvalget. Utvalget er viktig for oss, derfor håper vi også på gode innspill til Sametingets budsjettarbeid for 2013 som allerede er påbegynt, sier Laila Susanne Vars. </em></p>
<p>SUPU har hektiske dager foran seg i Karasjok. Utvalget har drøftet mange ulike saker, blant annet har forberedelser til møtet med Barneombud Reidar Hjermann førstkommende tirsdag vært på dagsorden.</p>
<p><em type="bold">– Vi har hatt et godt møte hittil med gode diskusjoner. Vi har også valgt nestleder, Áike Niillas Selfors fra Tana. Og siden dette var vårt første fysiske møte, så var det jo litt ekstra gøy å få møte hverandre for første gang, sier leder i SUPU Sagka Marie Fjellheim Danielsen. </em></p>
<p>Les mer om Sametingets ungdomspolitiske utvalg (SUPU) her!</p>
<p>Følg gjerne også utvalget på facebook og på deres blogg. </p>
<p><em type="bold">Kontaktperson: </em></p>
<p>Politisk rådgiver, Johan Vasara, tlf. 918 89 200</p>
<p type="title">Vil diskutere rasismens konsekvenser</p>
<p>Samisk Parlamentarisk Råd og Sametinget i Norge arrangerer ungdomskonferanse 31. mai - 2. juni 2013 utenfor Oslo. Temaet for konferansen er hverdagsrasisme.</p>
<p>Sametingets Ungdomspolitiske Utvalg (SUPU) er verter for konferansen, og ønsker å sette fokus på utfordringene rundt hverdagsrasisme, hvordan man kan håndtere rasisme og konsekvensene som følger.</p>
<p><em type="bold">- Som unge samer havner vi i blant i situasjoner der vi blir svar skyldige og ender opp som ambassadører for hele folket. Når undertonen i en påstand er rasistisk eller et spørsmål blir stilt for å provosere, kan det være vanskelig å vite hva og hvordan man skal svare. Under konferansen skal vi øve på dette gjennom praktiske øvelser og workshops, vi skal også lære om våre egne rettigheter fra eksperter på området. Første steg mot god argumentasjon er kunnskap, forklarer Sagka Marie Danielsen, leder av SUPU. </em></p>
<p>Konferansen begynner fredag 31. mai kl. 14:00 på Quality Hotel Olavsgaard utenfor Oslo og avsluttes søndag 2. juni.</p>
<p>SUPU-lederen antar det vil være rundt 50 deltakere mellom 16 og 30 år fra Norge, Sverige, Finland og Russland på konferansen. Hun oppfordrer alle interesserte i å melde seg på.</p>
<p><em type="bold">- Hverdagsrasisme er et tema som er viktig å diskutere og vi håper at DU deltar og kommer med dine erfaringer og synspunkter, uttaler Sagka Marie Danielsen avslutningsvis. </em></p>
<p><em type="bold">For mer informasjon om konferansen: </em></p>
<p>SUPU, e-post: supu@samediggi.no</p>
<p>Sametinget, tlf. nr. +47 78 48 42 35.</p>
<p>Meld deg på her.</p>
<p><em type="bold">Frist for påmelding: 15.mai. </em></p>
</body></document>
