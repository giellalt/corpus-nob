<document xml:lang="nob" id="no_id"><header><title/><genre code="admin"/><author><unknown/></author><wordcount>435</wordcount><conversion_status type="standard"/><availability><free/></availability><submitter name="Kevin Brubeck Unhammer" email="unhammer@fsfe.org"/><multilingual><language xml:lang="nob"/><language xml:lang="sme"/><language xml:lang="eng"/></multilingual><origFileName>http://www.sametinget.no/layout/set/print/Spraak/Forvaltningsomraade/Tettere-samarbeid-mellom-Sametinget-og-spraaksentrene</origFileName><parallel_text xml:lang="sma" location="lihkebe-laavenjostoe-saemiedigkien-jih-gielejarngi-gaskem.html"/><parallel_text xml:lang="sme" location="lavgadet-ovttasbargu-samedikki-ja-giellaguovddaziid-gaskka.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p>Tettere samarbeid mellom Sametinget og språksentrene / Forvaltningsområde / Språk / Forsiden - Sametinget</p>
<p type="title">Tettere samarbeid mellom Sametinget og språksentrene</p>
<p xml:lang="sme">07. mai 2015</p>
<p><em type="bold">De samiske språksentrene har en sentral rolle i arbeidet for å styrke og utvikle samisk språk lokalt. Forbedret samarbeid mellom Sametinget og de samiske språksentrene og også samarbeid mellom språksentrene er ett av satsningsområdene i <span type="quote">"Sametingets strategier for samiske språksentre"</span> som skal behandles på plenumsmøtet i juni 2015. </em></p>
<p><em type="bold">-Sametingsrådet ser det som viktig å legge til rette for aktive og levedyktige språksentre, og foreslår derfor en rekke endringer som blant annet skal tilrettelegge for økt økonomisk forutsigbarhet og styrking av samarbeid mellom Sametinget og de samiske språksentrene, sier sametingspresident Aili Keskitalo. </em></p>
<p><em type="bold">Langsiktighet </em></p>
<p>Gjennom innføring av 3 årige virksomhetsplaner og en økning av aktivitetstilskudd til de samiske språksentrene imøtekommer Sametinget språksentrenes behov for langsiktig planlegging og forutsigbarhet. Dette innebærer at språksentrene i stor grad er med på å styre sin egen aktivitet.</p>
<p>Et differensiert aktivitetstilskudd vil gi rom for planlegging av aktiviteter ut i fra lokale behov og samtidig legge til rette for en mer helhetlig språkplanlegging hos det enkelte språksenter. I tillegg til at Sametinget de siste årene har økt grunntilskuddet til språksentrene, så øker man nå også aktivitetstilskuddet betraktelig. Dette for å gi språksentrene en forutsigbar økonomisk ramme.</p>
<p><em type="bold">-Vi ønsker å legge til rette for økt aktivitet lokalt, og at språksentrenes aktiviteter skal styres av de lokale behovene der språksentrene er, sier Keskitalo. </em></p>
<p><em type="bold">Økt samarbeid </em></p>
<p>Videre foreslås det at Sametinget i større grad tar ansvar for veiledning og rådgivning til de samiske språksentrene. Sametinget skal i samarbeid med språksentrene blant annet legge til rette for økt samarbeid, videreutvikle dagens språksentertreff, arrangere faglige samlinger, etablere nettverksforum og utarbeide strategier for økt rekruttering til studier i samisk språk og kompetanseheving for ressurspersoner.</p>
<p><em type="bold">-Vi er klar over at mangel på faglig kompetanse er en stor utfordring, og at det er behov for kompetanseheving og jevnlig veiledning av ressurspersonene hos de samiske språksentrene. Det er ressurspersonene som utgjør språksentrene og det vil være vanskelig å igangsette kurs og aktiviteter uten disse. Det er derfor viktig å utarbeide gode strategier for rekruttering og kompetanseheving, sier sametingspresident Aili Keskitalo. </em></p>
<p>Sametingspresidenten har stor tro på forbedret samarbeid mellom Sametinget og de samiske språksentrene, og vil også legge til rette for økt samarbeid mellom de ulike språksentrene.</p>
<p><em type="bold">-Sametinget </em><em type="bold">og samiske språksentre har et felles mål – å øke antall språkbrukere og øke bruk av samiske språk. Dette kan vi bare nå ved å stå sammen, avslutter Keskitalo. </em></p>
<p><em type="bold">For mer info: Sametingspresident Aili Keskitalo, 971 29 305 </em></p>
<p>Sametingets strategier for samiske språksentre.pdf</p>
<p>1,40 MB</p>
<p><em type="bold">Les mer om samiske språksentre: http://www.sametinget.no/Spraak/Snakk-samisk-te-mae/Artikler/Samiske-spraaksentre </em></p>
</body></document>
