<document xml:lang="nob" id="no_id"><header><title>Stortingets oppgjør gir håp - Sametinget</title><genre code="admin"/><author><unknown/></author><year>2024</year><wordcount>274</wordcount><conversion_status type="standard"/><availability><free/></availability><multilingual/><origFileName>https://sametinget.no/adasa/stortingets-oppgjor-gir-hap.34619.aspx?sprak=1</origFileName><parallel_text xml:lang="sme" location="stuoradikki_dovddasteapmi_adda_doaivaga.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Stortingets oppgjør gir håp</p>
<p><em type="italic">Sametingspresident Silje Karine Muotka (NSR) synes det har vært sterkt å overvære Stortingets unnskyldning for fornorskningspolitikken og anerkjennelse av Stortingets ansvar for dette både i fortid og nåtid. </em></p>
<p xml:lang="sme">Silje Karine Muotka    Sámediggi</p>
<p>– Det har vært en dag med mange følelser. Det er sterkt å oppleve at Stortinget ber om unnskyldning og erkjenner ansvar for fornorskingspolitikken. I dag sender jeg en tanke til de som har lidd, som mistet både språk og kultur, og som har dype sår. I dag er det håp for forsoningen, sier sametingspresident Silje Karine Muotka (NSR).</p>
<p>I lys av behandlingen ser Sametinget at det er en stor grad av enighet om hvilke områder vi trenger å ta grep om for å oppnå forsoning fremover. Spesielt positivt er Stortingets vedtak for kunnskap og formidling om vår felles historie med fornorskning og urett, og for styrking og synliggjøring av språk og kultur.</p>
<p>– Fremover forventer vi aktiv forsoningspolitikk. Vedtaket fra i dag sikrer langsiktig oppfølging og det får både økonomiske og lovmessige ringvirkninger. Men dessverre tas det ikke et oppgjør med pågående urett og konflikter om land og vann, sier Muotka,</p>
<p>Sametinget forventer at den videre prosessen mot forsoning innebærer varig endring og styrker tilliten mellom det samiske samfunnet og de norske myndighetene. Vi er klare til å bidra aktivt i arbeidet og ser frem til å bygge en forsoningsprosess med bred deltakelse av en rekke samfunnsaktører.</p>
<p>– Jeg har også omtanke for kvenene/norskfinnene og skogfinnene som har opplevd stor urett. I dag har de fått en tydelig unnskyldning og det er på sin plass. Jeg ønsker at de får oppleve reparasjon i tiden fremover, sier sametingspresidenten.</p>
</body></document>
