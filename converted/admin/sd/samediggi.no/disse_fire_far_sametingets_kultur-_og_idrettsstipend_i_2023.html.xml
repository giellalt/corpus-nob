<document xml:lang="nob" id="no_id"><header><title>Disse fire får Sametingets kultur- og idrettsstipend i 2023 - Sametinget</title><genre code="admin"/><author><unknown/></author><year>2023</year><wordcount>741</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/disse-fire-far-sametingets-kultur-og-idrettsstipend-i-2023.28836.aspx</origFileName><parallel_text xml:lang="sme" location="dat_njealjis_ozzot_samedikki_kultur-_ja_valastallanstipeandda_2023.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Disse fire får Sametingets kultur- og idrettsstipend i 2023</p>
<p><em type="italic">Sametingsrådet har tildelt stipender til fire unge samiske utøvere innen idrett og kultur. En svømmer, golfspiller, en duodjiutøver og en artist og låtskriver mottar nå 25.000,- kroner i stipend. </em></p>
<p>Fire dedikerte samiske utøvere innen idrett, musikk og duodji har blitt tildelt Sametingets kultur- og idrettsstipend 2023. Stipendet har som mål å motivere samisk ungdom til å engasjere seg innenfor felene musikk, kunst, kultur og idrett.</p>
<p>Sametingsrådet tildeler idrettsstipend til Sandra Maria Balto og Tobias Hætta, og kulturstipend tildeles Elise Marie Nilsen-Broderstad og Elina Johansen Ijäs. - Disse unge samiske talentene representerer et mangfold av kulturelle og idrettslige interesser og har vist til enestående ferdigheter på sine representative felt. Gjennom disse stipendene viser Sametinget sin støtte til ungdommens drømmer og ambisjoner, og anerkjenner deres rolle som kulturelle ambassadører og inspirerende rollemodeller for andre unge samer, sier sametingsråd Maja Kristine Jåma (NSR).</p>
<p>I år kom det inn totalt 17 søknader som oppfylte vilkårene til stipendordningen. 11 hadde søkt om idrettsstipend. 6 hadde søkt om kulturstipend. Stipendet er en del av Sametingets bredere innsats for å støtte og fremme samisk kultur og idrett. Sametingets kultur- og idrettsstipend for ungdom ble opprettet for å motivere samisk ungdom til å engasjere seg innenfor musikk, kunst, kultur og idrett. Stipendet, som beløper seg til kr 25 000 for hver mottaker, blir tildelt årlig til fire enkeltpersoner av begge kjønn i aldersgruppen 16 til 25 år.</p>
<p>Sametingsrådet håper at disse stipendene vil gi mottakerne muligheter til videre vekst og utvikling innen sine felt. - Stipendene er en investering i fremtiden til samisk kultur og idrett. Vi er utrolig stolte av å kunne støtte disse unge, talentfulle utøverne, og vi ser frem til å følge dem videre på veien, sier sametingsråd Maja Kristine Jåma fornøyd.</p>
<p>Presentasjon av årets stipendmottakere:</p>
<list><p type="listitem">Sandra Maria Balto, 16 år fra Karasjok. Sandra Maria er en lovende svømmer, og markerer seg i dag på toppnivå nasjonalt og er norgesmester i sin årsklasse, i tillegg til at hun har medaljeplasseringer både i junior og senior NM. Balto er i dag skoleelev ved Dønski videregående skole i Bærum, som tilbyr studiespesialisering og idrettsfag og hun er tatt opp i Bærumssvømmernes elitegruppe. Hennes ambisjoner og mål er å komme inn på Norges svømmelandslag og å konkurrere på internasjonalt nivå.</p>
<p type="listitem">Tobias Hætta, 17 år fra Alta og Máze. Tobias har vist et stort talent i golf etter å ha byttet fra fotball på grunn av skader. Hans ambisjon er å kunne leve av sporten, og han flyttet til Fetsund i 2022 for skolegang på golflinja på Wang toppidrett Romerike. Tobias viser stor interesse for sporten og har en stor treningsvilje for å forbedre sine resultater. Tobias vil bruke stipendet til blant annet nødvendige treningsreiser og treningsutstyr.</p>
<p type="listitem">Elise Marie Nilsen-Broderstad, 23 år fra Evenskjer. Elise Marie er en dedikert og talentfull ung duodjiutøver, som fokuserer på duodjitradisjoner fra det markasamiske området. Hun driver sitt eget firma, Skaidi Duodji, og har blant annet fått Sámi Made merket til sine duodji-produkter sydd av utradisjonelt materiale. Tidligere i høst deltok hun på Romssa Duodji- ja Fashion Show i Tromsø. Elise Marie er et aktivt medlem i Stuornjarga sami duodji og ønsker å satse på duodji-yrket som en profesjonell næringsaktør.</p>
<p type="listitem">Elina Johansen Ijäs, 21 år fra Kautokeino. Elina har gjort seg bemerket som både artist og låtskriver i flere år. Etter videregående skole har hun fordypet seg i og arbeidet med musikk, og hun har opptrådt på flere scener i inn- og utland. Elina skriver og fremfører egen musikk på nordsamisk. Hun har også nettopp deltatt på Lounge Sápmi på Island, der hun også har jobbet med sin planlagte albumutgivelse i 2024. Elina startet på bachelorutdanning innen populærmusikk ved Høyskolen i Kristiania i Oslo høsten 2023, og ønsker å satse videre på sin karriere som artist og låtskriver.</p>
</list><p type="title">Tidligere mottakere av Sametingets kultur- og idrettsstipend:</p>
<p xml:lang="nno"><em type="italic">2022: </em>Idrettsstipend: Ine Mariell Trane Porsanger og Jonna Johanne Dunfjeld-Mølnvik Kulturstipend: Leander A. Gilsåmo og Iris Storelv-Rabone </p>
<p><em type="italic">2021: </em>Idrettsstipend: Anders Inga og Stine Lise Nordsletta Somby Kulturstipend: Jon Mika Nystad Eskonsipo og Maret Julianne Gaup </p>
<p><em type="italic">2020: </em>Idrettsstipend: Amalie Storelv, Olivia Braastad Kulturstipend: Peder Niilas Tårnesvik, Emil Nikolaus Karlsen, Lávre Johan Eira </p>
<p xml:lang="nno"><em type="italic">2019: </em>Idrettsstipend: Amalie Kristine Triumf, Peder Funderud Skogvang, Tuva Sirin Schall Mikkelsen Kulturstipend: Ánna-Katri Helander </p>
<p><em type="italic">2018: </em>Idrettsstipend: Benedicte Guttorm og Sajane Karina Olsen Kulturstipend: Anna Kaisa Partapuoli og Johan Daniel Turi </p>
<p><em type="italic">2016: </em>Idrettsstipend: Rakel Birkeli og Jan Arthur Reinås Kulturstipend: Anna Linea Fjellheim Varsi og Ella Marie Hætta Isaksen </p>
</body></document>
