<document xml:lang="nob" id="no_id">
  <header>
    <title>PRM: Samiske interesser i regionreformen forbigått?</title>
    <genre code="admin"/>
    <author>
      <unknown/>
    </author>
    <year>2018</year>
    <wordcount>302</wordcount>
    <conversion_status type="standard"/>
    <availability>
      <free/>
    </availability>
    <multilingual/>
    <origFileName>https://www.sametinget.no/Nyhetsarkiv/PRM-Samiske-interesser-i-regionreformen-forbigaatt</origFileName>
    <parallel_text xml:lang="sme" location="prd-leat-go-sami-berostumit-duvdiluvvon-eret-regionreforpmas.html"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision: 154948 $; </version>
  </header>
  <body>
    <p type="title">PRM: Samiske interesser i regionreformen forbigått?</p>
    <p>Sametinget reagerer på at avtalen inngått på Stortinget mellom regjeringspartiene og KrF om oppgaveoverføring og regionreform kommer før Sametinget har fått mulighet til å konsultere om oppgaveoverføringen.</p>
    <p>Alle tiltak som berører samisk interesser, også de som kommer i forbindelse med stortingsmeldinger, er konsultasjonspliktig med Sametinget. Oppgavene som nå er foreslått overført berører områder innenfor samferdsel, næringsutvikling, landbruk, forskning, folkehelse, kompetanse og kultur. Dette er oppgaver som også vil berøre samiske interesser.</p>
    <p>
      <em type="italic">– Jeg registrerer at avtalen som nå foreligger mellom Høyre, FrP, Venstre og Krf foreligger uten at Sametinget har blir involvert i prosessen. Vi har allerede i forbindelse med vårt plenumsvedtak i mai om regionreformen formidlet at vi mente det var svært kritikkverdig at vedtak om sammenslåing av Finnmark og Troms fylkeskommuner ble fattet uten at Sametinget ble konsultert og uten at det ble foretatt en utredning av konsekvensene ved sammenslåingen for samiske interesser, sier sametingsråd Silje Karine Muotka. </em>
    </p>
    <p>Sametinget har tidligere oversendt regjeringen en grundig vurdering av hvilke temaer som kan berøre samiske interesser i oppgaveoverføringen i forbindelse med regionreformen og varslet en forventning om å bli konsultert i den videre prosessen.</p>
    <p>– Vi skal nå bruke noe tid på å se på hvilke oppgaver som faktisk blir overført og selvfølgelig gjøre en vurdering av hvordan dette vil påvirke det samiske samfunnet. Vi ser allerede i den foreliggende avtalen at den berører saksområder som også åpenbart påvirker samiske interesser, påpeker Muotka.</p>
    <p>Oppgaveoverføringen kommer til å bli fulgt opp gjennom flere oppfølgende prosesser og særlig gjennom ulike meldingsarbeid.</p>
    <p>– Dette behøver ikke bli noe problem i seg selv, men det forutsetter at vi er fullt informert og involvert i alle prosessene, og selvsagt at konsultasjoner faktisk finner sted før beslutningene blir fattet, avslutter Muotka.</p>
    <p>
      <em type="italic">For intervju, kontakt sametingsråd Silje Karine Muotka, +47 984 87 576 </em>
    </p>
  </body>
</document>
