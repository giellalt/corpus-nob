<document xml:lang="nob" id="no_id"><header><title>Sametingsrådet inviterer til diskusjon om fremtidens samiske statistikk i Norge - Sametinget</title><genre code="admin"/><author><unknown/></author><year>2023</year><wordcount>447</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/sametingsradet-inviterer-til-diskusjon-om-fremtidens-samiske-statistikk-i-norge.26126.aspx</origFileName><parallel_text xml:lang="sme" location="samediggeraddi_bovde_digastallat_boahtteaiggi_sami_statistihka_norggas.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Sametingsrådet inviterer til diskusjon om fremtidens samiske statistikk i Norge</p>
<p><em type="bold">Sametingsrådets redegjørelse om samisk statistikk er en invitasjon til å diskutere fremtidens samiske statistikk i Norge. – Etter 50 års usynlighet er det på tide at det samiske folk får sin plass også i statistikken, sier sametingsråd Runar Myrnes Balto (NSR). </em>   </p>
<p>Sametingsrådet løfter Sametingets redegjørelse om samisk statistikk til debatt på Sametingets kommende plenumsmøte, onsdag 7. juni.</p>
<p xml:lang="nno">Les saksfremlegget</p>
<p>Statistikk som verktøy anses som helt avgjørende for å overvåke den norske stats menneskerettslige forpliktelser overfor den samiske befolkningen, men er ifølge sametingsrådet vel så viktig for å gi politikere og andre beslutningstakere nødvendig kunnskap om de behov og utfordringer som finnes i samiske samfunn.</p>
<p xml:lang="sme">Runar Myrnes Balto    Åse M.P. Pulk/Sámediggi</p>
<p>– Det er avgjørende å belegge sine argumenter med tall. Dette sa Ole Henrik Magga allerede i 1999. Det er utrolig at vi fortsatt, snart 25 år senere, ikke kan belegge våre argumenter med tall. God urfolkspolitikk fordrer god urfolksdata, og vi kan ikke lengre sitte stille og se på at informasjonssamfunnet løper fra oss, sier Myrnes Balto.</p>
<p>– Som Høyesteretts dom i Fosen-saken illustrerer, så er det ikke slik at den norske stat er verdensmestre i urfolksrettigheter, men så lenge den nødvendige dataen ikke finnes, er det nærmest umulig å vite om samers rettigheter brytes også andre områder. Det er nesten utrolig å si, men det er i dag helt ukjent hvor mange samiske barn som er i barnevernets omsorg, sier sametingsråden.</p>
<p>Sametingsrådet har identifisert utfordringen:</p>
<p>– Problemet er jo først og fremst at vi ikke vet hvem vi skal lage statistikk over. Man vet ikke hvem man skal spørre. Derfor inviterer vi nå til en debatt om det skal være et mål å lage en samisk statistisk populasjon på bakgrunn av de eksisterende registrene som vi har i dag, blant annet Sametingets valgmanntall, sier Myrnes Balto.</p>
<p>Sametingsrådet løfter følgende grep til vurdering:</p>
<list><p type="listitem">Bruk av frivillig selvidentifikasjon i befolkningsundersøkelser, administrative registre og i møte med relevante offentlige tjenesteytere</p>
<p type="listitem">Inkludere samisk kulturell bakgrunn som en frivillig opplysning i Folkeregisteret</p>
<p type="listitem">Åpne for Sametingets valgmanntall kan brukes til generelle statistikkformål, med egne retningslinjer som regulerer behandling av slike forespørsler</p>
<p type="listitem">Lage en statistisk samisk populasjon på bakgrunn av valgmanntallet, reinmerkeregisteret og folketellinger</p>
<p type="listitem">Å opprette et organ med oppgave å forvalte kollektivt samtykke knyttet til samisk statistikk</p>
</list><p>– Telles vi ikke, så teller vi ikke. Sånn er tilstanden i dag, og vi får ikke mer meningsfull statistikk og kunnskap om oss selv hvis vi ikke gjør noen grep snart. Vi må vurdere hvor mye lengere vi skal stå på stedet hvil, avslutter sametingsråd Runar Myrnes Balto.</p>
<p><em type="italic">For intervju eller spørsmål, kontakt sametingsråd Runar Myrnes Balto   (NSR), +47 977 73 778,   runar.myrnes.balto@samediggi.no     </em></p>
</body></document>
