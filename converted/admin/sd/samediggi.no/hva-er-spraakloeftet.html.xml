<document xml:lang="nob" id="no_id"><header><title>Hva er Språkløftet?</title><genre code="admin"/><author><unknown/></author><year>2019</year><wordcount>343</wordcount><conversion_status type="standard"/><availability><free/></availability><multilingual/><origFileName>https://www.sametinget.no/Tjenester/Spraak/Hva-er-Spraakloeftet</origFileName><parallel_text xml:lang="sma" location="mij-gielelutnjeme.html"/><parallel_text xml:lang="sme" location="mii-lea-giellalokten.html"/><parallel_text xml:lang="smj" location="mij-la-giellalaapptim.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Hva er Språkløftet?</p>
<p>Sametingets strategier for samiske språk</p>
<p>Samiske språk er viktig for den enkelte språkbruker, for den samiske befolkningen og for utviklingen av det samiske samfunnet. Samiske språk handler ikke bare om kommunikasjon, men er nært knyttet til samisk identitet, kulturarv og tilhørighet. Samiske språk er et symbol på vårt felleskap, vår arv og vårt bånd til våre forfedre. Gjennom språket vokser det frem en tilhørighet, uavhengig av hvilket samisk språk man behersker eller hvor lite eller hvor mye man behersker språket.</p>
<p>Samisk språkpolitikk handler derfor både om å ta tilbake et tapt språk, og utvikling av samiske språk i de områder hvor samisk brukes i dagliglivet. Til tross for ulike språksituasjoner binder språket oss sammen gjennom et felles ønske om bevaring, utvikling og styrking av samiske språk. Samisk språkpolitikk handler også om rammebetingelser, lovreguleringer og om hverdagen for språkbrukere. Samiske språk berører alle samfunnsområder, og en god språkpolitikk må gjenspeile dette.</p>
<p>Sametinget ønsker at samiske språk høres, brukes og synes i samfunnet, og Sametingets språkstrategi – Gïelelutnjeme – Giellalåpptim – Giellalokten legger fokus på synliggjøring, utvikling, rekruttering og kompetanseheving på alle nivå. Det vil være en særlig satsning på språktilbud for barn og unge. Gïelelutnjeme – Giellalåpptim – Giellalokten setter også fokus på samarbeid og samordning mellom institusjoner, organer og organisasjoner som jobber med samiske språk.</p>
<p>Vår visjon er at samiske språk skal være en naturlig del av samfunnet, og at alle skal gis mulighet til å høre, se og bruke samiske språk på alle samfunnsområder. Samiske språk skal være en naturlig del av hverdagen for både samisk- og norsktalende.</p>
<p>Sametingets språkpolitikk bygger på et langsiktig arbeid og på oppfølgingen av VAT 2016:18 Vájmo giella. Våre strategier for samiske språk vil være Sametingets styringsdokument i det videre arbeidet for oppfølging av Vájmo giella.</p>
<p>De overordnede målene for Sametingets språkstrategi – Gïelelutnjeme – Giellalåpptim – Giellalokten er:</p>
<list><p type="listitem">Likestilte og likeverdige språk</p>
<p type="listitem">Synlige og samfunnsbærende språk</p>
</list><p>I denne strategien legges det vekt på overordnede 3 innsatsområder:</p>
<list><p type="listitem">Språktilbud for barn og unge</p>
<p type="listitem">Synliggjøring og samarbeid</p>
<p type="listitem">Rekruttering og kompetanseheving</p>
</list><p>Last ned Giellalokten-dokumentet for mer informasjon</p>
</body></document>
