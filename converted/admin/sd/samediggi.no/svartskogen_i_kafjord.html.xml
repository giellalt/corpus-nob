<document xml:lang="nob" id="no_id"><header><title>Svartskogen i Kåfjord - Sametinget</title><genre code="admin"/><author><unknown/></author><wordcount>176</wordcount><conversion_status type="standard"/><availability><free/></availability><multilingual/><origFileName>https://sametinget.no/kultuvrramujtto-ja-huonajsuodjalus/same-kultuvrramujto-ja-duobddaga/utvalgte-samiske-kulturlandskap/utvalgte-arkeologiske-kulturminner-bark/svartskogen-i-kafjord/?sprak=1</origFileName><parallel_text xml:lang="sme" location="cahput_gaivuonas.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Svartskogen i Kåfjord</p>
<p><em type="italic">Det er etablert en kultursti i Svartskogen i Kåfjord kommune. </em></p>
<p>Kulturstien er utarbeidet av Senter for nordlige folk i samarbeid med Sametinget og andre. Historiene som blir presentert på lydbokser i terrenget videreformidler gamle samiske fortellinger. Skiltene omhandler samisk seterdrift, naturbruk og samiske stedsnavn. Svartskogen er det første stedet i Norge hvor bygdefolket har fått anerkjent en kollektiv eiendomsrett til et landområde. Dommen som falt i høyesterett i 2008 ble omtalt som historisk for samiske rettigheter.</p>
<p>Sametingsråd Henrik Olsen åpnet kulturstien i Svartskogen i 2019 I sin åpningstale sa han at prosjektet fremmer samisk språk og kultur på en god måte. Han sa videre at arbeidet er særlig viktig i forbindelse med at 2019 var FNs internasjonale år for urfolksspråk.</p>
<p type="title">Ungen som ble borte</p>
<p>En av lydboksene forteller om ungen i Čorogieddi som ble borte - og hvordan det mange år senere kom en kone til gammen og sa <span type="quote">«hvis du nå vil se ungen din igjen, så skal du komme med meg»</span>. Hvordan historien ender kan du høre hvis du besøker Svartskogen.</p>
</body></document>
