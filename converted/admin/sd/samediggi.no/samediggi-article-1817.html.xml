<document xml:lang="nob" id="no_id">
  <header>
    <title>Sametinget hilser juristen og hedersmannen Otto Jebens i anledning hans fylte 90 år - Sámediggi Sametinget</title>
    <genre code="admin"/>
    <author>
      <unknown/>
    </author>
    <publChannel>
      <publication>
        <publisher>Sámediggi/Sametinget</publisher>
      </publication>
    </publChannel>
    <wordcount>638</wordcount>
    <conversion_status type="standard"/>
    <availability>
      <free/>
    </availability>
    <submitter name="" email="divvun@samediggi.no"/>
    <origFileName>http://samediggi.no/Artikkel.aspx?aid=1817&amp;sprak=Norsk&amp;Print=1</origFileName>
    <parallel_text xml:lang="sme" location="samediggi-article-1817.html"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision: 154948 $; </version>
  </header>
  <body>
    <p>Sametinget hilser juristen og hedersmannen Otto Jebens i anledning hans fylte 90 år - Sámediggi Sametinget</p>
    <p type="title">Sametinget hilser juristen og hedersmannen Otto Jebens i anledning hans fylte 90 år</p>
    <p>Sametinget og sametingspresident Aili Keskitalo hilser juristen og hedersmannen Otto Jebens i anledning hans fylte 90 år.</p>
    <p>Sametingspresident Aili Keskitalo.</p>
    <p>Det er i stor ærbødighet Sametinget hilser dr. juris Otto Jebens i anledning hans fylte 90 år den 26. mai i år. Det er videre med stor glede vi hilser en hedersmann som stadig er like vital og inspirerende i sitt faglige engasjement og som har bidratt sterkt til å gi norsk rett et innhold som også vi samer kan ha tillit til.</p>
    <p>Otto Jebens har gjennom mange år ved sin deltakelse, først i Samerettsutvalgets rettsgruppe i årene 1985 – 1992, senere som Sametingets representant i mineralutvalget og sist men ikke minst ved sin doktoravhandling <span type="quote">”Om eiendomsretten til grunnen i I Finnmark”</span> bidratt til at samenes rettigheter har blitt underkastet en vurdering som kan bidra til at også samenes rettslige sedvaner og bruk opp gjennom historien blir akseptert som rettskapende.</p>
    <p>Samenes bruk av natur og ressurser i sine tradisjonelle bosetningsområder ble langt opp i vår tid framstilt som en uskyldig nyttesrett eller en tålt bruk som alltid måtte vike i tilfeller den kom i konflikt med annen bruk som staten eller dominerende norske interesser ga bedre prioritet. I motsetning til flere jurister fostret i det norske juridiske miljøet har Otto Jebens evnet å søke etter rettferdighet og respekt for at samisk kultur og levemåte og at tusen års tilpasning til naturmiljøet har skapt spesielle samiske rettsoppfatninger.</p>
    <p>Dette er rettsoppfatninger som folk i et bestemt miljø mener at de må rette seg etter i kontakt med andre mennesker, og som i bygdemiljøet anses riktig med hensyn til rettigheter og forpliktelser. En annen forutsetning er at rettsoppfatningen av befolkningen i et område anses som rimelig og rettferdig, ut fra de faktiske forhold i et området.</p>
    <p>Samiske rettsoppfatninger har i liten grad blitt prøvet med positivt resultat for norske domstoler. Vi tillegger den rettferdssøkende juristen Otto Jebens en stor del av æren for Høyesteretts avgjørelse i Svartskogsaken (Rt. 2001/1229) om eiendomsrett på grunnlag av alders tids bruk hvor førstevoterende dommer uttalte blant annet:</p>
    <p>” Hadde en tilsvarende bruk vært utøvd av personer med annen bakgrunn, ville den ha avspeilt at de mente å eie området. Samene […] har derimot med sin kollektive ressursutnyttelse ikke samme tradisjon for å tenke på eiendomsrett. Likevel finnes det som påpekt en del eksempler på at de har anvendt formuleringer som gir en sterk indikasjon på en oppfatning om eiendomsrett. Skulle det hindre rettserverv ved alders tids bruk at det finnes flest eksempler på at de har talt om bruksrett, ville deres rådighetsutøvelse, som i innhold tilsvarer utøvelse av eiendomsrett, bli satt i en ugunstig særstilling i forhold til befolkningen for øvrig.”</p>
    <p>Otto Jebens var 82 år da han forsvarte sin juridiske doktorgrad. I en alder da de fleste nøyer seg med å beskue sin egen solnedgang fant Otto Jebens det formålstjenlig, hyggelig og inspirerende å ta sin doktorgrad. Han skal være en av de to eldste som har tatt doktorgraden ved Universitetet i Oslo.</p>
    <p>Vi finner det også formålstjenlig, hyggelig og sterkt inspirerende å lese hans doktorgradsavhandling fordi den for alltid har bidratt til å sette nye standarder for både jurister og alle andre som er interessert i samerett. Samtidig er den en veileder i juridisk metode for den som søker rettferdighet og rimelighet i spørsmål om samiske rettigheter til land og vann.</p>
    <p>For oss samer gir en person av Otto Jebens sin støpning håp om rettferdighet og tillit til at også vår måte å leve på skal anerkjennes å gi rettigheter, og at vår avhengighet til de om råder hvor vi har våre røtter og vår tilknytning skal sikres inn i framtiden.</p>
    <p>Aili Keskitalo</p>
    <p>sametingspresident</p>
  </body>
</document>
