<document xml:lang="nob" id="no_id"><header><title/><genre code="admin"/><author><unknown/></author><wordcount>530</wordcount><conversion_status type="standard"/><availability><free/></availability><submitter name="Kevin Brubeck Unhammer" email="unhammer@fsfe.org"/><multilingual><language xml:lang="nob"/><language xml:lang="sme"/><language xml:lang="eng"/></multilingual><origFileName>http://www.sametinget.no/layout/set/print/Opplaering/Grunnskole-og-VGS/Skal-bygge-gamme-og-lage-barkebroed-i-skolen</origFileName><parallel_text xml:lang="sme" location="aigot-hukset-goadi-ja-laibut-barkolaibbi-skuvllas.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p>Skal bygge gamme og lage barkebrød i skolen / Grunnskole og VGS / Opplæring / Forsiden - Sametinget</p>
<p type="title">Skal bygge gamme og lage barkebrød i skolen</p>
<p>10. desember 2014</p>
<p>Sametingsrådet har bevilget 623 400,- til prosjekter som skal fremme tradisjonell kunnskap og samisk utmarksbruk i grunnskolen. Billefjord sjøsamiske oppvekstsenter, Deanu Sámeskuvla, Kautokeino barneskole og Tårnet skole vil alle motta støtte for gjennomføring av sine prosjekter.</p>
<p><em type="bold">- Først av alt vil jeg berømme skoler som ønsker å gjennomføre prosjekter som fremmer tradisjonell kunnskap og sami árbediehtu og som gjennom praktisk undervisning bruker andre arenaer for undervisning enn klasserommet, uttaler sametingsråd Silje Karine Muotka. </em></p>
<p>Hun understreker videre at tradisjonell kunnskap og samisk utmarksbruk er viktig erfaringskunnskap å overlevere kommende generasjoner.</p>
<p><em type="bold">- Det er gledelig at vi kan bidra til at kommende generasjoner får lære om samiske tradisjoner og utmarksbruk gjennom skolen. Med slike prosjekter, som ikke dekkes av de ordinære kommunale budsjetter og avsettinger for skolene, får elevene uvurderlig kunnskap om samisk historie, tradisjoner og samfunnsliv. </em></p>
<p><em type="bold">Kontaktperson: </em></p>
<p xml:lang="sme">Sametingsråd Silje Karine Muotka, tlf. 984 87 576</p>
<p>Prosjektene som har fått støtte fra Sametinget er:</p>
<list><p type="listitem"><em type="bold">Billavuoná bajasšaddaguovddaš/ Billefjord sjøsamiske oppvekstsenter </em></p>
</list><p>Billefjord sjøsamiske oppvekstsenter har fått tilskudd på kr 250 000 til gjennomføring av prosjektet naturressurser til spiselige formål; lage matretter og krydder av naturlige råvarer/ urter vi finner i naturen. Gjennom prosjektet har søker satt som resultatmål at elever og lærere skal øke kompetansen i å bruke nærmiljøet som naturlig arena til å høste produkter i naturen og utvinne krydder, sopp, bær og lære å bake barkebrød i kombinasjon med råvarer fra sjøsamisk kultur.</p>
<list><p type="listitem" xml:lang="sme"><em type="bold">Deanu Sámeskuvla, Deanu giela/ Tana kommue </em></p>
</list><p>Deanu Sámeskuvla har fått tilskudd på kr 230 000 til gjennomføring av ulike tiltak for utvikling av samisk språk, samisk identitet og tradisjonell samisk kunnskap og utmarksbruk i skolen. Prosjektet skal samtidig videreføre tradisjonell kunnskap fra den eldre generasjonen til den ynger generasjonen.</p>
<list><p type="listitem"><em type="bold">Kautokeino barneskole </em></p>
</list><p>Kautokeino barneskole har fått tilskudd på kr 120 000 til gjennomføring av ulike tiltak for utvikling av samisk språk, samisk identitet og tradisjonell samisk kunnskap og utmarksbruk i skolen. Skolen skal blant annet bygge en darfegoahti skal være et sted som tar undervisningen ut av klasserommet og være arena for samisk språkbad og språkopplæring. Andre tradisjonelle aktiviteter som skal utføres knyttet til dette prosjektet er blant annet innhenting av naturressurser, vedskog og vedsanking, bearbeiding av skinn, bærplukking, garnfiske, bake sámegáhkkuid i dárfegoahti, bearbeiding av ull som klipp og farging av ull av sau, rypejakt og snarefangst.</p>
<list><p type="listitem"><em type="bold">Tårnet skole, Sør Varanger kommune </em></p>
</list><p>Tårnet skole i Sør Varanger kommune har fått tilskudd på kr 23 400 til bygging av lavvo- og / eller luovvi av tremateriale som skal brukes som base for utendørsskole som er handikapptilpasset. Skolen, Tårnet skole, har også drevet med et prosjekt (2012) som heter <span type="quote">"skolen som kulturbærer i forhold til sjøsamisk kultur og fjordfiske"</span>. Prosjektets mål er å styrke elevenes sjøsamiske røtter og fremme den sjøsamiske kulturen. Dette prosjektet har inkludert og samarbeider med ulike lag og foreninger i bygda og andre ressurspersoner. Basert på de positive erfaringer fra det aktuelle prosjektet med samarbeidspartnere ønsker skolen nå å iverksette et prosjekt for elever på 1.- 4.trinn slik at alle skolens elever får være med opplæring fra 1.trinn.</p>
</body></document>
