<document xml:lang="nob" id="no_id"><header><title>Lesekampanjen Sommerles.no også på samiske språk - Sametinget</title><genre code="admin"/><author><unknown/></author><year>2022</year><wordcount>305</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/lesekampanjen-sommerles-no-ogsa-pa-samiske-sprak.20879.aspx</origFileName><parallel_text xml:lang="sma" location="lohkemekampanje_sommerles_no_aaj_saemien_gieline.html"/><parallel_text xml:lang="sme" location="lohkankampanja_sommerles_no_maid_samegielaide.html"/><parallel_text xml:lang="smj" location="lahkamkampannja_sommerles_no_samegielajda_aj.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title" xml:lang="nno">Lesekampanjen Sommerles.no også på samiske språk</p>
<p><em type="italic">Nå kan barn </em><em type="italic">fra 1. til 7. klasse </em><em type="italic">velge å lese fortellingene i den digitale lesekampanjen Sommerles.no på samisk. For første gang er de oversatt til tre samiske språk, med støtte fra Sametinget. </em><em type="italic"> </em></p>
<p>1. juni settes årets Sommerles.no -kampanje i gang, og kampanjen varer til 31. august. Sommerles.no har vært en stor suksess gjennom flere år, og i fjor deltok over 164 000 barn. Målet med kampanjen er å motivere barn til å lese så mye de bare orker i løpet av en lang sommerferie.</p>
<p>I år har bibliotekene i landet anledning til å markere og synliggjøre også samisk barnelitteratur for skolebarn i forbindelse med lesekampanjen.</p>
<p>– Jeg er glad over at vi kan bidra til at samiske elever som deltar i kampanjen får lese litteratur på sitt eget språk, og at den samiske barnelitteraturen blir mer synliggjort for alle skoleelever som deltar, sier sametingsråd Maja Kristine Jåma (NSR).</p>
<p>I det lulesamiske området i Hamarøy blir det åpningsfest for Sommerles 2022 for alle 1.- 7. klassinger i kommunen 1. juni. Sommerles-forfatter Mari Moen Holsve kommer til åpningsfesten på Hamsunsenteret på Presteid i Hamarøy. Da markeres åpning av kampanjen med høytlesing på lulesamisk.</p>
<p xml:lang="nno">Sommerles.no gjør det gøy å lese!</p>
<list><p type="listitem">Sommerles.no er en digital lesekampanje på nettsiden Sommerles.no . Barna lager seg en profil, registrerer alt de leser i kampanjeperioden og samler poeng for hver leste side.</p>
<p type="listitem">I tillegg til poeng kan barna også gjøre seg fortjent til digitale troféer og kule premier som kan hentes på biblioteket</p>
<p type="listitem">Barna får tilgang til en spesialskrevet fortelling av forfatter Mari Moen Holsve</p>
<p type="listitem">Sommerles.no er for barn i 1. - 7. klasse og varer fra 1. juni til 31. august.</p>
<p type="listitem">Sommerles er utviklet av Vestfold og Telemark fylkesbibliotek og Snuti AS.</p>
</list><p><em type="italic">For intervju, kontakt sametingsråd Maja Kristine Jåma </em><em type="italic">, +47 472 42 366, </em><em type="italic">maja.kristine.jama@samediggi.no </em></p>
</body></document>
