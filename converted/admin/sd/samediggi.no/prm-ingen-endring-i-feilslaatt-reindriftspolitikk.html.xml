<document xml:lang="nob" id="no_id"><header><title>PRM: Ingen endring i feilslått reindriftspolitikk</title><genre code="admin"/><author><unknown/></author><year>2017</year><wordcount>403</wordcount><conversion_status type="standard"/><availability><free/></availability><multilingual/><origFileName>https://www.sametinget.no/Om-Sametinget/Arkiv-perioden-2016-2017/Pressemeldinger/PRM-Ingen-endring-i-feilslaatt-reindriftspolitikk</origFileName><parallel_text xml:lang="sma" location="prm-ij-naan-jarkelimmie-baaajhtoeh-baaatsoepolitihkesne.html"/><parallel_text xml:lang="sme" location="prd-eai-velge-rievdadusat-boastut-fievrriduvvon-boazodoallopolitihkas.html"/><parallel_text xml:lang="smj" location="prm-aella-rievddadime-boasto-aeladuspolitihkan.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision: 154948 $; </version></header><body><p type="title">PRM: Ingen endring i feilslått reindriftspolitikk</p>
<p>– Dessverre viser stortingsmeldinga om bærekraft i reindriften at samene heller ikke denne gangen er blitt hørt, sier sametingsråd Mariann Wollmann Magga.</p>
<p>Siste stortingsmelding om reindrift kom i 1992. I dag presenterte landbruks- og matminister Jon Georg Dale den nye stortingsmeldingen om bærekraft i reindrift.</p>
<p>– Dette var en mulighet for regjeringen å rette opp i en reindriftspolitikk som i lang tid har vært feilslått. I stedet ser vi at det fortsatt er myndighetenes kontroll- og reguleringsbehov som legges til grunn for politikkutviklinga, sier Magga.</p>
<p>Sametinget har lenge påpekt at reindriftas stilling som en sentral samisk kulturbærer må være utgangspunkt i utformingen av reindriftspolitikken. En rekke forskere på samisk reindrift har påpekt at et gjennomgående trekk over tid ved den norske reindriftsforvaltningen har vært mangelen på innsikt i verdigrunnlag, samiske driftsformer og kunnskapsgrunnlag.</p>
<p><em type="italic">– Regjeringen synes å være mest interessert i å detaljregulere den samiske reindriften. Næringsutvikling og tiltak for reindriftsamene kommer i annen rekke. Når det viktigste budskapet fra regjeringen er å kontrollere reintallet ved hjelp av elektroniske chip og få lovfestet rett til å offentliggjøre reintallet, er ambisjonsnivået direkte nedslående, konstaterer Magga. </em></p>
<p>Sametinget er også svært skuffet over regjeringens lave ambisjonsnivå for sikring av reindriftas arealgrunnlag. Reindrifta som en naturbasert næring er avhengig av beitearealer for å ha en framtid.</p>
<p>– Reindriftas største utfordring er å sikre arealgrunnlaget. Den største trusselen mot reindriftas bærekraft er det økende presset på arealene, inngrep i form av både utbygginger og økt ferdsel, påpeker Magga.</p>
<p><em type="italic">– Jeg mener de tiltakene knyttet til arealforvaltning som regjeringen nå legger fram, ikke er tilstrekkelige for å sikre en framtidig livskraftig reindriftsnæring. Regjeringens manglende handlekraft for å sikre reindriftas beitegrunnlag står i sterk kontrast til den pågående prosessen med reintallsreduksjon, fastslår Magga. </em></p>
<p>Regjeringen varsler at man vil prioritere økologisk bærekraft i reindriftslovens formålsparagraf <em type="italic">. </em>Sametinget mener at en slik prioritering forutsetter et sterkt fokus på sikring av arealer og reduksjon av rovdyrtap, og ikke et ensidig fokus på antall rein. </p>
<p><em type="italic">– </em><em type="italic">En vektlegging av sammenhengen mellom økologisk, økonomisk og kulturell bærekraft ville gitt et helt annet fokus i et så viktig politisk dokument, og en sikring av reindriften som urfolksnæring, avslutter Mariann Wollmann Magga, som fremhever det som positivt at Norske Reindriftsamers Landsforbund og Sametinget sammen med departementet skal se nærmere på bærekraftsmålene. </em></p>
<p><em type="italic">For intervju, kontakt sametingsråd Mariann Wollmann Magga, tlf. </em><em type="italic">977 02 350. </em></p>
<p>Her kan man lese mer om den nye stortingsmeldingen.</p>
</body></document>