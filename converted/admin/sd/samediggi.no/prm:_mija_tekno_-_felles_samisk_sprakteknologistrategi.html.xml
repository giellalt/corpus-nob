<document xml:lang="nob" id="no_id"><header><title>PRM: Mijá tekno – felles samisk språkteknologistrategi - Sametinget</title><genre code="admin"/><author><unknown/></author><year>2022</year><wordcount>422</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/prm-mija-tekno-felles-samisk-sprakteknologistrategi.22279.aspx</origFileName><parallel_text xml:lang="sme" location="prd:_mija_tekno_-_oktasas_sami_giellateknologiijastrategiija.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">PRM: Mijá tekno – felles samisk språkteknologistrategi</p>
<p><em type="italic">Sametingene i Norge, Sverige og Finland har sammen forberedt seg på å ta imot samiske språkteknologibehov de neste ti år. Sametingsråd Mikkel Eskil Mikkelsen (NSR) er glad for at sametingene har hatt et bra samarbeid i denne saken.      </em></p>
<p xml:lang="sme">Mikkel Eskil Mikkelsen    Åse M.P. Pulk/Sámediggi</p>
<p>I år startet det Internasjonale tiåret for urfolksspråk 2022-2032 ( <em type="italic">The International Decade of Indigenous languages </em>, IDIL2022-2032), som UNESCO leder sammen med urfolk og stater. Målet med språktiåret er å sette søkelys på språksituasjonen til urfolk, samt mobilisere myndigheter og andre til å bevare, vitalisere og fremme urfolksspråk.    </p>
<p>UNESCO har sammen med urfolkssamfunn og stater laget en felles global handlingsplan for språktiåret, der en av hovedpunktene er å styrke urfolks tilgang til språkteknologi.</p>
<p>Sametingene i Norge, Sverige og Finland har valgt å følge opp språktiåret sammen. Sametingene har arrangert felles workshop og seminar, der resultatet var blant annet det at samisk språkteknologi må styrkes.</p>
<p>– I denne saken er det veldig naturlig å samarbeide med sametingene i Sverige og Finland fordi språket er vår felles arv, fremtid og ansvar. Jeg er veldig glad for at vi har hatt et så bra samarbeid i saken, noe som viser at alle virkelig har lyst og ønsker å fremme våre språk, og legge til rette for at våre fremtidige generasjoner får et bra språktilbud, sier Mikkelsen.</p>
<p>Sametingene har utarbeidet en felles plenumssak « <em type="italic">Mijá tekno – Sametingenes felles flaggskipprosjekt i forbindelse med IDIL 2022-2032 </em>», og som Sametinget i Norge behandler under plenumsmøtet i neste uke. Sametingene vil styrke samisk språkteknologi og samisk språkteknologimiljø.    </p>
<p>Sametingene forutsetter også at statene følger opp saken, og at de sammen med sametingene fremmer krav til blant annet store teknologiselskaper. Sametingsråd Mikkel Eskil Mikkelsen gleder seg til å behandle saken i plenum.</p>
<p>– Utviklinga i språkteknologien skjer fort, og språkteknologi er noe som alle bruker nesten daglig. Det er likevel slik at språkteknologi ikke er like tilgjengelig på urfolksspråk. Sannheten er at de språkene som ikke klarer å følge med på språkteknologibølgen, står i fare for å forsvinne. Vår oppgave er å løfte samisk språkteknologi og fremme våre behov og krav, slik at samiske språk kan forbli levende og moderne språk. Vi vil også legge til rette for at andre urfolk kan utvikle deres språk og språkteknologi, sier Mikkelsen.</p>
<p><em type="italic">Saken 41/22 Mijá tekno – Sametingenes felles flaggskipprosjekt i anledning IDIL 2022-2032 behandles i plenum torsdag den 13. oktober.    </em></p>
<p><em type="italic">For spørsmål eller intervju, ta kontakt med sametingsråd </em><em type="italic">Mikkel Eskil Mikkelsen (NSR), tlf. +47 917 42 161, </em><em type="italic">mikkel.eskil.mikkelsen@samediggi.no </em>   </p>
<p type="title" xml:lang="est">Sakspapirer:</p>
<p>https://innsyn.onacos.no/sametinget/mote/norsk/wfinnsyn.ashx?response=journalpost_detaljer&amp;journalpostid=2021068184&amp;</p>
</body></document>
