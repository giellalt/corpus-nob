<document xml:lang="nob" id="no_id"><header><title>Tilskudd til dubbing av populær barne-TV animasjonsserie  - Sametinget</title><genre code="admin"/><author><unknown/></author><year>2024</year><wordcount>269</wordcount><conversion_status type="standard"/><availability><free/></availability><multilingual/><origFileName>https://sametinget.no/saernieh/tilskudd-til-dubbing-av-popular-barne-tv-animasjonsserie.33294.aspx?sprak=1</origFileName><parallel_text xml:lang="sme" location="doarjja_bivnnuhis_manaid-tv_animasuvdnaraiddu_dubbemii.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Tilskudd til dubbing av populær barne-TV animasjonsserie</p>
<p><em type="italic">Sametingsrådet har gitt et tilskudd på 220 000 kroner til Duottar Studio AS til dubbing av barne-TV serien Peppa Gris, sesong 6, til både nord- og lulesamisk. </em></p>
<p>Dette prosjektet er et samarbeid mellom Duottar Studio AS og NRK Sápmi. Gjennom denne produksjonen vil Duottar Studio AS bidra til å bygge opp kompetanse innen dubbing med et spesielt fokus på lulesamisk språkområde, men som også inkluderer nordsamisk. De vil utvikle og styrke kompetansen innen dubbing til lulesamisk blant skuespillere og teknisk personale, og bidra til å øke tilgjengeligheten av barne-tv av høy kvalitet på samiske språk.</p>
<p xml:lang="sme">Mikkel Eskil Mikkelsen    Vaino Rensberg, Sámediggi</p>
<p>Sametingsråd Mikkel Eskil Mikkelsen er glad over at sametingsrådet kan støtte dette.</p>
<p>– Det er et stort behov for samiske filmer og serier for barn og unge i hele Sápmi, og det er viktig at barn og unge har tilgang på samiske filmer og serier på samisk. Det er få barne-tv-serier dubbet til lulesamisk, så det vil være nødvendig å gjennomføre en slik kompetanseheving, også med tanke på fremtidige lulesamiske prosjekter.</p>
<p>Mikkelsen sier at film for barn og unge er viktige språkformidlere, og vil derfor være viktig for barns språkutvikling.</p>
<p>– Samiske barn skal ha mulighet til å se TV-programmer på sitt eget morsmål. Sametinget ser det derfor som viktig at dubbingsprosjekter får støtte, da dette er viktige språktiltak som styrker både det samiske språkets stilling i samfunnet og barns språkbruk, men også gjør samisk til et levende språk som følger samfunnsutviklingen.</p>
<p>Tilskuddet på 220 000 kroner gis fra tilskuddsordningen Samiske språktiltak i sør-, ume-, pite-, lule-, skolte- og markasamisk område.</p>
</body></document>
