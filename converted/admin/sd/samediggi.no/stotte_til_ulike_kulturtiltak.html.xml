<document xml:lang="nob" id="no_id"><header><title>Støtte til ulike kulturtiltak - Sametinget</title><genre code="admin"/><author><unknown/></author><year>2022</year><wordcount>396</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/stotte-til-ulike-kulturtiltak.20166.aspx</origFileName><parallel_text xml:lang="sme" location="doarjja_iesgudetlagan_kulturdoaimmaide.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title" xml:lang="nno">Støtte til ulike kulturtiltak</p>
<p><em type="italic">Sametinget har bevilget støtte til en ny barnefestival Rabalderfestivalen Tromsø , til verksted for konstruksjon av gákti til personer som ikke opplever seg selv verken som kvinne eller mann, og til synliggjøring av samisk scenekunst i Vårscenefest 2022 . </em></p>
<p>Maja Kristine Jåma    Árvu/Sametinget    Riedja Festivála/Rabalderfestivalen Tromsø er en ny barnefestival som arrangeres i Tromsø 25.- 26. juni. Sametinget bevilger en støtte på 170 00 kroner, som skal gå til tiltak for barn i alderen 3 til 12 år, og deres familier.</p>
<p>Festivalen tilbyr sceneopptredener; musikk, teater, vitenshow, m.m. i tillegg til et festivalområde spekket med aktiviteter i samarbeid med lokale idretts- og kulturlag. Festivalen har dobbel profil, norsk og nordsamisk, og all kommunikasjon foregår på begge språk.</p>
<p>– En festival spesielt for barn vil inspirere barn og unge som vil prøve scenekunst, og vil virke som en inspirator for utvikling av samisk scenekunst, sier sametingsråd Maja Kristine Jåma (NSR).</p>
<p type="title">Støtte til gákti-verksted</p>
<p>Sametinget har bevilget 82 000 kroner til Garmeres – norsk seksjon, som avholder verksted for konstruksjon av <em type="italic">gákti </em>(samisk kofte) til personer som ikke opplever seg selv verken som kvinne eller mann, og som kan gjøre det mulig å bruke <em type="italic">gákti </em>for samiske transpersoner og andre som ikke ønsker å begrense seg til binære kjønn. Støtten fra Sametinget skal gå til honorering av duojár Anna-Stina Svakko. </p>
<p>– Dette er et spennende prosjekt. Jeg tror at det vil være et viktig bidrag i samfunnsdebatten om likeverd og likestilling, og jeg ser at prosjektet vil kunne skape fellesskap, sier Jåma.</p>
<p type="title">Synliggjøring av samisk scenekunst</p>
<p>Sametinget har bevilget 68 000 kroner til Vårscenefest/Giđđalávdefeasta 2022. Midlene skal gå til synliggjøring av samisk scenekunst i ulike sjangere og uttrykk under årets Vårscenefest/Giđđalávdefeasta i Tromsø 27.- 30 april 2022.</p>
<p>Vårscenefest er en årlig festival i Tromsø som ble opprettet av Rådstua Teaterlag og scenekunstnettverket RedArt i 2010. Tema for årets festival er knyttet til urfolk og nasjonale minoriteters situasjon, med vekt på samisk virkelighet. Det settes opp en festivallavvo på torget som skal være arena for kulturarrangementet. Dette åpner for gode samtaler og møter.</p>
<p>– Jeg er glad for at samiske kunstnere vies en sentral plass i hele festivalen. Det vil inspirere andre unge kunstnere, og være en inspirator for ung samisk scenekunst, sier Jåma.</p>
<p>Bevilgningene gis over tilskuddsordningen kulturtiltak.</p>
<p><em type="italic">For spørsmål eller intervju, kontakt sametingsråd Maja Kristine Jåma (NSR), +47 47 24 23 66, </em><em type="italic">maja.kristine.jama@samediggi.no </em></p>
</body></document>
