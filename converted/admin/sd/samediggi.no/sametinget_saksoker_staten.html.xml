<document xml:lang="nob" id="no_id"><header><title>Sametinget saksøker staten - Sametinget</title><genre code="admin"/><author><unknown/></author><year>2024</year><wordcount>1086</wordcount><conversion_status type="standard"/><availability><free/></availability><multilingual/><origFileName>https://sametinget.no/oddasat/samediggi-assaskuhtta-stahta.32984.aspx?sprak=1</origFileName><parallel_text xml:lang="sme" location="samediggi_assaskuhtta_stahta.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Sametinget saksøker staten</p>
<p><em type="italic">Sametingsrådet har i dag besluttet å gå til sak mot staten over vedtaket om å elektrifisere Hammerfest LNG (Melkøya). </em></p>
<p>– Vi mener at Melkøya-vedtaket kan bestrides rettslig fordi det hverken er tilstrekkelig utredet eller konsultert, og da er de ordinære reglene for saksbehandling brutt. Dette handler om rettssikkerheten i arealforvaltningen i Norge, sier sametingspresident Silje Karine Muotka.</p>
<p>Sametinget ønsker en rettslig avklaring av om vedtaket er ugyldig som følge av flere saksbehandlingsfeil: at staten ikke har konsultert med Sametinget jf. sameloven kapittel 4 før et administrativt vedtak i Olje- og energidepartementet ble truffet, samt manglende konsekvensutredning jf. petroleumsloven kapittel 4 og plan- og bygningsloven kapittel 14.</p>
<p>Sametinget behandlet i sak 042/23 Sametingets syn på elektrifisering av Melkøya regjeringens vedtak om elektrifisering av Hammerfest LNG (Melkøya-vedtaket) med kraft fra land. Regjeringen ble bedt om å trekke tilbake sin beslutning for å gjøre en helhetlig utredning av konsekvensene for samisk kultur og næringer.</p>
<p>Sametingsrådet har i det offentlige ordskiftet og i møte med regjeringen tatt tydelig til orde for at Melkøya-vedtaket må omgjøres og konsultasjonsforpliktelsene med Sametinget overholdes. Dette har ikke blitt respektert, og dermed har det ikke vært noen politiske prosesser om konsekvensene av Melkøya-vedtaket.</p>
<p>– Når det foreligger en konflikt som ikke kan løses politisk, så er det helt naturlig å gå til domstolene for å løse den, sier sametingspresidenten.</p>
<p>Sametingets plenum har gitt fullmakt til sametingsrådet (i sak 026/24 Oppfølging av Sametingets vedtak om synet på elektrifiseringen av Melkøya) til å benytte seg av muligheten til å reise søksmål mot staten over Melkøya-vedtaket.</p>
<p>I denne saken oppfatter Sametinget at samiske interesser og interessene til øvrig befolkning og næringsliv i Troms og Finnmark er sammenfallende. Melkøya-vedtaket har direkte konsekvenser for en storstilt kraftutbygging i Finnmark. Disse kraftutbyggingsplanene vil ha store arealinngripende konsekvenser for hele befolkningen, også det samiske folk, og det er grunn til å forvente at det vil bli etterspørsel etter Sametingets bistand i forbindelse med utbyggingsplanene.</p>
<p>– NVE har prioritert å gå videre med 11 av 25 nye vindkraftprosjekter og utvidelse av ett vannkraftverk i Finnmark, og dette utgjør et enormt arealpress som vil ha store konsekvenser for hele befolkningen. Beslutningen om elektrifisering legger sterke føringer for det samlede utbyggingstrykket som burde vært adressert i en konsekvensutredning, sier sametingsråd Maja Kristine Jåma.</p>
<p>På bakgrunn av dette har Sametingets plenum gitt fullmakt til sametingsrådet jf. sak 026/24 Oppfølging av Sametingets vedtak om synet på elektrifiseringen av Melkøya til å benytte seg av muligheten til å reise søksmål mot staten over Melkøya-vedtaket. Sametingsrådet har gjennom sine advokater i Wiborg Rein varslet Olje- og energidepartementet om søksmålet i dag. Departementet har 14. dagers svarfrist.</p>
<p>Annet:</p>
<p>I sak har 043/20 Vindkraft på land - Sametingets syn avviser Sametinget alle inngrep som følge av vindkraftutbygging i samiske områder hvor samiske næringsinteresser eller rettighetshavere blir berørt uten å ha gitt sitt samtykke.</p>
<p>Les sak 043/20 Vindkraft på land - Sametingets syn</p>
<p type="title">Ofte stilte spørsmål i Melkøya-saken</p>
<p>Ja, Høyesterett har i en domsavgjørelse fra 2020, HR-2020-1956-A, klargjort at Sametinget kan reise representativt søksmål jf. tvisteloven § 1-4 annet ledd. Sametinget er et offentlig organ med oppgave å fremme særskilte interesser, og kan reise representativt søksmål der samiske interesser er berørt i tilstrekkelig grad. Domstolen er en arena for konfliktløsning, og domstolsprøving et redskap for å prøve jussen. I sak 09/21 Sametingets rolle i rettsprosesser, rettshjelp og rettssikkerhet fastslår Sametingets plenum at kjernen for Sametingets virksomhet er å være et folkevalgt organ av og for samene, og at det først og fremst er gjennom den politiske arenaen Sametinget søker å oppnå resultater. Sametingets plenum er likevel tydelig på at i saker der Sametinget har sterke egeninteresser kan Sametinget gå til sak på eget grunnlag. Sametingets plenum ba i september 2023 om at regjeringens vedtak om elektrifisering av Melkøya trekkes tilbake. Sametingets plenum ga i sak 026/24 Oppfølging av Sametingets vedtak om synet på elektrifiseringen av Melkøya sametingsrådet fullmakt til å benytte seg av muligheten til å reise søksmål mot staten om ugyldig vedtak for elektrifisering av Hammerfest LNG. Sametinget mener dette ligger innenfor Sametingets virkeområde.</p>
<p>Det finnes mange eksempler på at kommuner har gått til sak mot staten. Bardu og Beiarn kommuner gikk til søksmål mot staten og Statskog i 2021 om fjellovens anvendelse i Nordland og Troms. Rana kommune saksøkte staten i 2022 i en sak om skolemiljø. Åseral kommune saksøkte staten i 2023 over eiendomsskatt fra Å Energi.</p>
<p>Nei, at Sametinget går til sak over Melkøya-vedtaket er en posisjon Sametinget er blitt presset inn i av regjeringen når det hverken har vært politisk eller administrativ involvering i forkant av vedtaket. Sametingsrådet har i flere omganger bedt regjeringen om å trekke tilbake vedtaket for å gjennomføre en ryddig prosess, uten å få gjennomslag for dette politisk.</p>
<p>Dette er en særskilt stor og viktig sak med alvorlige konsekvenser for både arealforvaltning og næringsutvikling. Sametinget mener det er stor fare for nye folkerettsbrudd i kjølvannet av Melkøya-vedtaket fordi naturgrunnlaget for samisk kultur blir alvorlig truet med omfanget av inngrepene som er varslet. I denne saken er samiske interesser og den øvrige befolkingens og næringslivsinteresser i Troms og Finnmark sammenfallende. Når Sametinget velger et rettslig spor, er det en direkte konsekvens av å ikke ha blitt politisk involvert av regjeringen. Det handler om rettssikkerheten i arealforvaltningen i Norge når Sametinget går til sak mot staten ved Olje- og energidepartementet. Sametinget mener det er av nasjonal interesse å få en avklaring av de rettslige skrankene for akkurat denne typen forvaltningsvedtak. Spillereglene i arealforvaltningen tilsier at loven setter skranker for saksbehandlingen i arealsaker med tanke på nødvendige konsekvensutredninger og medvirkning i form av konsultasjoner. Disse rettslige skrankene mener Sametinget er brutt med Melkøya-vedtaket. Sametinget ønsker en rettavklaring av saken for å forhindre nye saksbehandlingsfeil, folkerettsbrudd og for å sikre naturgrunnlaget for samisk kultur for fremtiden.</p>
<p>Sametinget har et avklart rettsforhold som vårt formål med rettsaken. Sametinget har gått til et representativt søksmål som innebærer å få en rettsavklaring på om <span type="quote" xml:lang="nno">«Melkøya-vedtaket»</span> er ugyldig som følge av at staten ikke har konsultert med Sametinget jf. sameloven kapittel 4 før et administrativt vedtak i Olje og energidepartementet ble truffet, samt manglende konsekvensutredning jf. petroleumsloven kapittel 4 og plan- og bygningsloven kapittel 14.</p>
<p>Nei. De ordinære kanalene for arealinngrep hos departementer og regjeringen holdes åpne, og konsultasjonssporet i konsesjonssakene følges tett opp gjennom Sametingets ordinære saksbehandling. De øvrige politiske prosessene vil også foregå som vanlig, men så lenge Melkøya-saken er til domstolsbehandling vil det ikke være politiske prosesser.</p>
<p xml:lang="nno">Advokatfirmaet Wikborg Rein representerer Sametinget under domstolsprøvingen av Melkøya-vedtaket. Kontaktperson: Elise Johansen, Partner, elj@wr.no / 416 28 099</p>
</body></document>
