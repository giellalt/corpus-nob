<document xml:lang="nob" id="no_id"><header><title>Sametinget vil berge bygdeskoler - Sámediggi Sametinget</title><genre code="admin"/><author><unknown/></author><publChannel><publication><publisher>Sámediggi/Sametinget</publisher></publication></publChannel><wordcount>256</wordcount><conversion_status type="standard"/><availability><free/></availability><submitter name="" email="divvun@samediggi.no"/><origFileName>http://samediggi.no/Artikkel.aspx?aid=3524&amp;sprak=Norsk&amp;Print=1</origFileName><parallel_text xml:lang="sme" location="samediggi-article-3524.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p>Sametinget vil berge bygdeskoler - Sámediggi Sametinget</p>
<p type="title">Sametinget vil berge bygdeskoler</p>
<p><em type="italic">Sametingets president Egil Olli og visepresident Laila Susanne Vars møter i dag Fornyings-, administrasjons- og kirkeminister Rigmor Aasrud, Kunnskapsdepartementet </em><em type="italic">og Kommunal- og regionaldepartementet i Oslo. I møtet vil Sametinget blant annet foreslå at det opprettes egne ordninger som sikrer at samiske bygdeskoler bevares. </em></p>
<p>Sametinget har over lengre tid vist bekymring for en konstant trussel om nedleggelse av små samiske bygdeskoler og ba i slutten av 2009 om et hastemøte med fire ministere angående den distriktspolitiske effekten av eventuelle skolenedleggelser. Statsråd Rigmor Aasrud fulgte opp henvendelsen og inviterte Sametinget til det aktuelle møte med departementene, hvor også Kommunesektorens interesse- og arbeidsgiverorganisasjon (KS) er invitert til å delta.</p>
<p>Sametingets visepresident, Laila Susanne Vars frykter at små lokalsamfunn legges øde fordi kommuner og fylkeskommuner ikke har ressurser til å opprettholde grendeskoler på grunn- og videregående skolenivå.</p>
<p>- Vi mener skolenedleggelser må ses på i et videre samfunnsperspektiv da det rammer lokalsamfunnene hardt ved at det fører til utflytting fra viktige ressurssentra for samisk språk og kultur.</p>
<p>Små samiske lokalsamfunn er gode arenaer for bevaring av samisk språk, kultur og samfunnsliv, og grendeskolene er ofte livsnerven i mindre bygdesamfunn. Hvis skolene legges ned, vil det medføre fraflytting fra livskraftige samiske samfunn, noe som er en trussel mot hele den samiske kulturen i området.</p>
<p>I dagens møte vil blant annet muligheten for å opprette egne økonomiske ordninger for å bevare samiske bygdeskoler diskuteres.</p>
<p>*Visepresident Laila Susanne Vars</p>
<p>Telefon</p>
<p>Mobil</p>
<p>E-post</p>
<p>+47 78 47 40 00</p>
<p>+47 977 54 102</p>
<p>laila.susanne.vars@samediggi.no</p>
</body></document>
