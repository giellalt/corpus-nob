<document xml:lang="nob" id="no_id"><header><title>Verdens største matmesse gir samisk mat unike muligheter</title><genre code="admin"/><author><unknown/></author><year>2017</year><wordcount>309</wordcount><conversion_status type="standard"/><availability><free/></availability><multilingual/><origFileName>https://www.sametinget.no/Om-Sametinget/Arkiv-perioden-2016-2017/Pressemeldinger/Verdens-stoerste-matmesse-gir-samisk-mat-unike-muligheter</origFileName><parallel_text xml:lang="sma" location="veartenen-stoeoeremes-beapmoemeessa-sjiere-nuepieh-vadta-saemien-beapmose.html"/><parallel_text xml:lang="sme" location="mailmmi-stuoramus-biebmomeassu-adda-sami-biepmuide-aidnalunddot-vejolasvuodaid.html"/><parallel_text xml:lang="smj" location="vaeralda-stuoramus-biebbmooassasa-same-biebbmuj-sierra-mahttelisvuodajt-vadda.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Verdens største matmesse gir samisk mat unike muligheter</p>
<p>Sametingsråd Mariann Wollmann Magga deltok på åpningen av verdens største matmesse Grüne Woche. - Denne messen gir unike muligheter for å profilere samisk mat fremover, sier Magga.</p>
<p>- Jeg er tilfreds med at samiske næringsutøvere og representanter deltok på årets matmesse. Dette viser at statusen til samisk matkultur og reiseliv er løftet til et nasjonalt nivå. Det er vi stolte over, sier sametingsråd Mariann Wollmann Magga, som deltok på åpningen av messen 20. januar. Landbruks- og matminister Jon Georg Dale deltok også på matmessen.</p>
<p type="title" xml:lang="kal">Unik matkultur</p>
<p>Nord-Norge og samiske matprodusenter har vært representert på messen fem år på rad fram til i fjor. Sametingsråden mener at det viser at samisk matkultur er unik i landssammenheng, noe som Sametinget vil bruke bevisst i sin satsning på videreforedling av mat.</p>
<p><em type="italic">- Jeg ser et stort potensial spesielt i at samiske matspesialiteter blir lettere tilgjengelig for forbrukerne, koblingen mellom matsatsning og reiseliv vil styrke begge næringene, sier sametingsråd Mariann Wollmann Magga. </em></p>
<p>-V synes det er en anerkjennelse av aktører som Ellinor G. Utsi fra Davvi Siida og Eva Nordfjell fra Rørosrein, når de blir invitert av matministeren til å delta på Regjeringens satsning på lokal mat og reiseliv, sier Magga.</p>
<p>Også næringsorganisasjonen Norske Reindriftsamers Landsforbund ved leder Ellinor Marita Jåma deltok i næringsdelegasjonen.</p>
<p type="title" xml:lang="nno">Vil gjøre samisk mat internasjonalt kjent</p>
<p>Sametinget har i 2017 prioritert satsning på utvikling av matspesialitet fra samiske områder.</p>
<p><em type="italic">- Vi deltar også i et samarbeid om utvikling av et større matprosjekt som ledes av Innovasjon Norge. Visjonen er å gjøre Nord-Norge til en internasjonalt kjent matregion og jeg håper at vi kan gå videre med et hovedprosjekt i år. Jeg håper at vi kan øke videreforedlingen av samisk mat – både reindrift, jordbruk og fiskerinæringen og alt det naturen byr på, det er et stort potensial til det, avslutter Magga. </em></p>
</body></document>
