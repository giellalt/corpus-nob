<document xml:lang="nob" id="no_id"><header><title>Gir tilskudd til Davvi Siida AS - Sametinget</title><genre code="admin"/><author><unknown/></author><year>2023</year><wordcount>213</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/gir-tilskudd-til-davvi-siida-as.26864.aspx</origFileName><parallel_text xml:lang="sme" location="adda_doarjaga_davvi_siida_as:ii.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Gir tilskudd til Davvi Siida AS</p>
<p><em type="italic">Sametingsrådet har gitt 127 500 kroner i tilskudd til Davvi Siida AS i Tana. Bedriften vil styrke sin merkevaresatsing innen duodji, som skal gjøre samisk håndverk kjent i eksterne markeder. </em></p>
<p xml:lang="sme">Berit Marie P.E. Eira    Árvu/Sametinget</p>
<p>Davvi Siida er et samisk turistforetak som arrangerer natur- og kulturopplevelser basert på den samiske kulturen. Målet med merkevaresatsingen er å øke lønnsomheten og skape <em type="italic">duodji </em>, samisk håndverk, som en del av Davvi Siidas bærekraftige virksomhet.    </p>
<p>Merkevaresatsingen skal bidra til kunnskapsformidling om samisk kultur, levemåte og livsgrunnlag, slik de i dag allerede formidler i møtet med gjester. Davvi Siida AS har stort besøksantall fra ulike nasjoner, og har alltid solgt duodji og egen design, men frem til i dag har de ikke jobbet nok med denne delen av eksisterende virksomhet.</p>
<p>Sametingsråd Berit Marie P. E. Eira (JSL) er glad over å kunne støtte dette prosjektet.</p>
<p>– Duodji er en liten, men viktig tradisjonell samisk næring, og jeg er veldig glad for at duodjibedrifter satser på å utvide markedet, sier Eira.</p>
<p>Tilskuddet på 127 500 kroner gis fra tilskuddsordningen Duodji: Markedstilpasning/Markedsføring. Målet for tilskuddsordningen er at duodjibedriftenes profesjonalitet og inntjening økes, og man kan få tilskudd til rekruttering og salgsfremmende tiltak. Tilskuddsordningen har en åpen søknadsfrist frem til 1. november i år.</p>
</body></document>
