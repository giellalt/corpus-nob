<document xml:lang="nob" id="no_id">
  <header>
    <title>Tilskudd til samiske tiltak mot mobbing</title>
    <genre code="admin"/>
    <author>
      <unknown/>
    </author>
    <year>2018</year>
    <wordcount>244</wordcount>
    <conversion_status type="standard"/>
    <availability>
      <free/>
    </availability>
    <multilingual/>
    <origFileName>https://www.sametinget.no/Nyhetsarkiv/Tilskudd-til-samiske-tiltak-mot-mobbing</origFileName>
    <parallel_text xml:lang="sma" location="daaarjoe-saemien-raaajvarimmide-irhkemen-voeoeste.html"/>
    <parallel_text xml:lang="sme" location="doarjja-givssideami-eastadeami-sami-doaibmabijuide.html"/>
    <parallel_text xml:lang="smj" location="doarjja-same-daajmajda-givsedime-vuosstaj.html"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision: 154948 $; </version>
  </header>
  <body>
    <p type="title">Tilskudd til samiske tiltak mot mobbing</p>
    <p>Stortinget har for 2018 bevilget 1 mill. kroner til tiltak mot mobbing av barn og unge knyttet til samisk bakgrunn, språk og kultur.</p>
    <p>Ved Stortingets behandling av statsbudsjettet for 2018 ble det vedtatt å bevilge 1 mill. kroner til samiske tiltak mot mobbing.</p>
    <p>Formålet for tiltakene må være å bidra til redusert mobbing blant barn og unge, relatert til samisk bakgrunn, språk eller kultur. Dette kan gjelde tiltak i barnehager, grunnskoler eller videregående skoler, eller knyttes til fritidstilbud for barn og unge. Det kan bl.a. søkes om midler til formidling av tiltak på ett eller flere av de samiske språkene.</p>
    <p>Tiltakene kan være lokale eller nasjonale. Det er ønskelig at flest mulig barn og unge nås.</p>
    <p>Tiltakene skal skje innenfor private og frivillige organisasjoners virksomhet. Samiske organisasjoner antas å ha særlig forutsetning for utforming av egnede tiltak, og oppfordres til å søke om tilskudd.</p>
    <p>Det kan gis tilskudd til 1-årige tiltak, som blir gjennomført enten i organisasjonens ordinære drift eller som prosjektrettede tiltak i organisasjonen. Tiltaksperioden vil være omlag 12 måneder regnet fra det tidspunktet tilskuddsmottakerne mottar tilsagnsbrev for innvilgede tiltakssøknader.</p>
    <p>Det er Utdanningsdirektoratet som vurderer søknadene og fatter vedtak om fordeling av midler. Det gjør de etter en samlet skjønnsmessig vurdering.</p>
    <p>Tilskuddsbevilgningen er budsjettstyrt. Stortingets bevilgning på 1 mill. kroner utgjør den øvre rammen for total tilskuddssum som kan innvilges til dette formålet for 2018.</p>
    <p xml:lang="nno">
      <em type="italic">Søknadsfristen er 31. august 2018. </em>
    </p>
    <p>Les mer om tilskuddsordningen og søk tilskuddet</p>
  </body>
</document>
