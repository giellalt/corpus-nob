<document xml:lang="nob" id="no_id"><header><title>Duodji - Sametinget</title><genre code="admin"/><author><unknown/></author><wordcount>243</wordcount><conversion_status type="standard"/><availability><free/></availability><multilingual/><origFileName>https://sametinget.no/naring/duodji/</origFileName><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title" xml:lang="sme">Duodji</p>
<p><em type="italic">Duodji er en del av samisk kulturarv og er samenes tradisjonelle håndverksferdigheter. Duodji er både kultur og næring, og er også et viktig identitetsskapende element i de samiske samfunnene. </em></p>
<p>Sametinget har et overordnet mål om å utvikle duodji som en framtidsrettet og attraktiv næring. Økt omsetning av egenprodusert duodji for et større marked står sentralt i Sametingets satsing. Med dette menes at duodjinæringen er istand til å tilpasse seg endringer og utfordringer i næringen, og at profesjonaliteten, inntjeningen og lønnsomheten i næringen økes.</p>
<p>Næringsavtalen for duodji, som årlig fremforhandles mellom duodjiorganisasjonene Sámiid duodji og Duojáriid Ealáhussearvi og Sametinget, er Sametingets viktigste redskap for utvikling av duodji. Målet for næringsavtalen er å utvikle en næringsrettet duodji med økt lønnsomhet og omsetning av egenproduserte varer. Næringsavtalen inneholder blant annet driftstilskudd til duodjiutøvere, investerings- og utviklingstilskudd, etablerertilskudd, velferdsordninger, salgsfremmende tiltak og tilskudd til organisasjoner. I tillegg inneholder næringsavtalen tiltak som avtales under forhandlingene så som kompetansehevende tiltak, merkevarebygging, tiltak innen salg og markedsføring etc.</p>
<p type="title">Duodjeinstituhtta og Opplæringskontoret i reindrift og duodji</p>
<p>Duodjeinstituhtta og Opplæringskontoret i reindrift og duodji får årlige bevilgninger over Sametingets budsjett til sin drift.</p>
<p>Duodjeinstituhttas (DI) hovedmål er å fremme næringsutvikling med utgangspunkt i tradisjonell duodji. Målet er å skape økt sysselsetting basert på samiske husflidstradisjoner.</p>
<p>Opplæringskontoret arbeider blant annet med lærlingeordning i duodji, og skal med Sametingets midler ta opp 10 lærlinger slik at de kan ta fagbrev i duodji</p>
<p>For mer informasjon om virksomhetene:</p>
<p xml:lang="sme">Duodjeinstituhtta</p>
<p>Opplæringskontoret i reindrift og duodji</p>
</body></document>
