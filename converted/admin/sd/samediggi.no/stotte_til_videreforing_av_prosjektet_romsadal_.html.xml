<document xml:lang="nob" id="no_id"><header><title>Støtte til videreføring av prosjektet RomsaDál  - Sametinget</title><genre code="admin"/><author><unknown/></author><year>2022</year><wordcount>312</wordcount><conversion_status type="standard"/><availability><free/></availability><multilingual/><origFileName>https://sametinget.no/oddasat/doarjja-romsadal-proseavtta-viidasetfievrredeapmai.21018.aspx?sprak=1</origFileName><parallel_text xml:lang="sme" location="doarjja_romsadal-proseavtta_viidasetfievrredeapmai_.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Støtte til videreføring av prosjektet RomsaDál</p>
<p><em type="italic">Sametingsrådet har bevilget 96 250 kroner til Tromsø Idrettslag (TIL), til </em><em type="italic">videreutvikling av </em><em type="italic">prosjektet RomsaDál, som skal forebygge samehets i Tromsø by. </em></p>
<p>Runar Myrnes Balto    Árvu/Sametinget    Prosjektet RomsaDál skal synliggjøre samisk kultur og språk i Tromsø by og være med på å forebygge samehets og hverdagsrasisme gjennom positiv samisk synliggjøring. Målsettingen er å bidra til enda sterkere stolthet omkring samisk språk, kultur og identitet i Tromsø.</p>
<p>RomsaDál har til nå gjennomført flere arrangementer for barn og unge, og det har vært flere samarbeid med festivaler, skoler, universitet og andre i Tromsø. For eksempel annonseres det nå på samisk under hjemmekampene til TIL på Alfheim stadion. Det samme gjøres også på lavere nivåer, i samarbeid med Troms fotballkrets.</p>
<p>– Det er et kjempetiltak. Tenk så fantastisk å kunne vokse opp med at det er like naturlig å høre samisk over høyttaleranleggene som norsk. Slike enkle, men samtidig effektfulle, tiltak for å bekjempe fremtidig samehets er essensielle, sier sametingsråd Runar Myrnes Balto (NSR).</p>
<p>Videreutviklingen av RomsaDál har som hovedmål å finne ut hvordan prosjektet skal organiseres og hvordan det kan forankres i enda større grad i næringslivet i Tromsø. I tillegg jobbes det med hvordan RomsaDál kan bli et fast tiltak i fremtiden, og ikke prosjektbasert som nå.</p>
<p>RomsaDál har allerede vært med på å bevisstgjøre lokalsamfunnet på samehets og hverdagsdiskriminering, men flere episoder som kommer frem i media viser at det enda er en vei å gå.</p>
<p>– Dersom dette prosjektet kan skape ringvirkninger også utenfor Tromsø vil det være en god samfunnsmessig nytte i Sápmi, og det har jeg stor tro på at det vil gjøre, sier Myrnes Balto.</p>
<p>Sametingsrådet bevilget i fjor 260 000 kroner til RomsaDál. Tilskuddet på 96 250 kroner til videreføring av prosjektet bevilges over tilskuddsordningen regionalutvikling.</p>
<p><em type="italic">For intervju eller spørsmål, kontakt sametingsråd Runar Myrnes Balto (NSR), +47 977 73 778, </em><em type="italic">runar.myrnes.balto@samediggi.no </em></p>
</body></document>
