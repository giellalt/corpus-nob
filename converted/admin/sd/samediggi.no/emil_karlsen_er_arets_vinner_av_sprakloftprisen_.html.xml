<document xml:lang="nob" id="no_id"><header><title>Emil Karlsen er årets vinner av Språkløftprisen  - Sametinget</title><genre code="admin"/><author><unknown/></author><year>2023</year><wordcount>357</wordcount><conversion_status type="standard"/><availability><free/></availability><multilingual/><origFileName>https://sametinget.no/oddasat/emil-karlsen-lea-dan-jagas-giellaloktenbalkkasumi-vuoiti.28106.aspx?sprak=1</origFileName><parallel_text xml:lang="sme" location="emil_karlsen_lea_dan_jagas_giellaloktenbalkkasumi_vuoiti.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Emil Karlsen er årets vinner av Språkløftprisen</p>
<p><em type="italic">Årets språkløftpris går til Emil Karlsen for hans innsats for å lære, synliggjøre og bruke samisk språk i det offentlige rom. </em></p>
<p>Emil Karlsens mor, Hege Risten Karlsen tok imot Språkprisen, her sammen med sametingspresident Silje Karine Muotka.    Åse M. P. Pulk / Sámediggi</p>
<p xml:lang="nno">Emil Karlsen    Katrine Opheim</p>
<p>Sametingspresident Silje Karine Muotka (NSR) sier at Emil Karlsen er et forbilde for mange, fordi han viser at det er mulig å lære samisk selv om det ikke er ens morsmål.</p>
<p>– Det gjør meg glad når unge tar slike aktive valg og bestemmer seg for å gjøre en innsats for å lære seg språket, sier Muotka.</p>
<p>Dette er fjerde året at Sametinget deler ut Språkløftprisen. Prisen deles ut til enkeltpersoner eller foretak som løfter frem samisk språk og skaper synlighet i samfunnet.</p>
<p>Emil Karlsen er en ung kunstner og artist. Han ble i 2019 utnevnt som Riddu Riđđus årets unge samiske kunstner. Han debuterte som skuespiller i 2021 og har hatt flere roller i det samiske nasjonalteatret Beaivváš.</p>
<p>Emil Karsen har mange jern i ilden, og har på mange måter arbeidet med synliggjøring og utvikling av samisk språk. Han har de siste årene vært mye synlig i mediene, både med produksjoner og språkreisen sin.</p>
<p>Vinneren har laget musikk sammen med bandet sitt, men de siste årene har han også produsert musikk alene.</p>
<p>Årets prisvinner er fra Storfjord kommune og har sammen med sin familie valgt å synliggjøre og løfte sin samiske arv og språk, i likhet med mange andre sjøsamer.</p>
<p>Samisk språk handler ikke bare om kommunikasjon, men er nært knyttet til samisk identitet, kulturarv og tilhørighet. Samisk språk symboliserer vårt fellesskap, vår arv og tilknytning til våre forfedre, og med språket føler vi tilhørighet.</p>
<p>Dette har Emil fått frem gjennom musikken sin. Han har tatt tilbake språket familien har mistet som følge av hard fornorskningspolitikk, og har lært seg samisk som voksen.</p>
<p>– Med dette er Emil Karlsen et godt eksempel og forbilde på hvordan man kan ta tilbake språket og joiken som tidligere generasjoner har mistet, og velge å ha den som grunnlag i eget arbeidsliv og levekår, sier sametingspresidenten.</p>
</body></document>
