<document xml:lang="nob" id="no_id"><header><title>Samerådets klimarapport «Klimaendringer i Sápmi - en oversikt og veien videre» - Sametinget</title><genre code="admin"/><author><unknown/></author><year>2023</year><wordcount>312</wordcount><conversion_status type="standard"/><availability><free/></availability><multilingual/><origFileName>https://sametinget.no/areaale-klijma-jih-byjrese/nuhteligs-vierhtieh/reektehtsh/sameradets-klimarapport-klimaendringer-i-sapmi-en-oversikt-og-veien-videre/?sprak=1</origFileName><parallel_text xml:lang="sme" location="sameradi_dalkkadatraporta_dalkkadat_rievdadeamit_samis_-_oppalas_geahcastat_ja_dadjadeapmi_.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Samerådets klimarapport <span type="quote">«Klimaendringer i Sápmi - en oversikt og veien videre»</span></p>
<p><em type="italic">23. februar 2023 ble Samerådets klimarapport <span type="quote">«Klimaendringer i Sápmi - en oversikt og veien videre»</span>, presentert og overlevert til Sametinget på et seminar i forbindelse med Sametingets komitéuke.   </em></p>
<p>Arbeidet med klimarapporten har vært et samarbeid mellom Samerådet og Sametinget. Rapporten er utarbeidet på engelsk, men Sametinget har fått den oversatt til nordsamisk og norsk. Klimarapporten danner grunnlaget for en plenumssak som fremmes i september 2023.</p>
<p>Rapporten er basert på forskning som er presentert i de seneste klimarapportene fra Arktisk råd og FNs klimapanel. I rapporten takkes Sametinget for samarbeidet, og det understrekes at det har vært viktig å kunne sette seg dypere inn i klimavitenskap, klimakunnskap, utvikling og politikk, og å forstå dette med hensyn til den samiske kulturen og utfordringene og mulighetene for samisk livsgrunnlag, samfunn og velferd. De samiske kunnskapshaverne som har bidratt til rapporten, dekker et bredt geografisk område i Sápmi – fra vest til øst og fra nord til sør.</p>
<p>Rapporten påpeker at samisk sedvanemessig bærekraftig bruk, verdier og praksis må være kjernen i utviklingen av politikk som påvirker samisk livsgrunnlag og livsoppholdsvirksomhet. Det anbefales å styrke samiske institusjoner og lokale samiske kompetansesentre for å dekke lokale kunnskapsbehov og gjøre Sápmi til en stabil og robust partner i samarbeidende klimastyring. Rapporten understreker også at klimatiltak er en viktig del av helsepolitikken. Klimarapporten er ment som et bidrag til samtaler om hvordan klimaendringene påvirker og truer med å påvirke det samiske samfunnet. Vi håper at rapporten vil vekke interesse fra lokalsamfunn, myndigheter og akademikere med hensyn til å fremme nødvendig forskning og vurdere anbefalingene som har blitt lagt frem.</p>
<p>Les rapporten Klimaendringer i Sápmi – en oversikt og veien videre (oversatt versjon)</p>
<p xml:lang="eng">Rapporten på engelsk:   Climate change in Sápmi an overview and a path forward (originalversjon)</p>
<p>Rapporten på nordsamisk: Dálkkádat rievdadeamit Sámis oppalaš geahčastat ja dádjadeapmi (oversatt versjon)</p>
</body></document>
