<document xml:lang="nob" id="no_id"><header><title>Tilskudd til ombygging av fjøs i Kåfjord - Sametinget</title><genre code="admin"/><author><unknown/></author><year>2023</year><wordcount>341</wordcount><conversion_status type="standard"/><availability><free/></availability><multilingual/><origFileName>https://sametinget.no/oddasat/doarjja-odastit-ja-divodit-naveha-gaivuonas.25982.aspx?sprak=1</origFileName><parallel_text xml:lang="sme" location="doarjja_odastit_ja_divodit_naveha_gaivuonas.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Tilskudd til ombygging av fjøs i Kåfjord</p>
<p><em type="bold">Sametingsrådet gir 500 000 kroner i investeringstilskudd til Dag Runar Wollvik og Eva Katarina Niva i Kåfjord kommune til ombygging av fjøs.  </em>   </p>
<p>Dag Runar Wollvik og Eva Katarina Niva    Privat foto</p>
<p>Wollvik og Niva driver Vatnegården i Samuelsberg i Kåfjord med melk- og storfeproduksjon, samt gammelnorsk spælsau og oppdrett av lyngshest.</p>
<p>Nå skal de legge om melkeproduksjonen fra båsfjøs til løsdrift. Derfor skal de bygge om fjøset og lage et nytt tilbygg til melkekyrne. Dette vil gjøre gården i stand til å møte løsdrift kravene som kommer, samt å gi en bedre arbeidshverdag for eierne av gården.</p>
<p>– Ny driftsbygning og ombygging av eksisterende fjøs vurderes å være helt nødvendig dersom Wollvik og Niva skal ha mulighet til å utnytte potensialet og veksten i driften, sier sametingspresident Silje Karine Muotka (NSR).</p>
<p>Silje Karine Muotka    Árvu/Sametinget</p>
<p>Muotka er glad for at Sametinget gjennom å gi tilskudd kan bidra til å utvikle driften av Vatnegården i Nord-Troms.</p>
<p>Prosjektet er i tillegg offentlig finansiert av Innovasjon Norge.</p>
<p>– Vi er glade for å kunne samfinansiere investeringen med Innovasjon Norge. Praksisen med å samarbeide gjør at vi i fellesskap bidrar til utviklingen av jordbruket i de samiske områdene, sier sametingspresidenten.</p>
<p type="title">Tilskudd til studietur</p>
<p>Sametingsrådet har også bevilget 75 000 kroner i støtte til Karasjok og Kautokeino bondelag som skal på studietur til Irland for å lære mere om irsk landbrukspolitikk og hvordan EU påvirker bøndene på Irland. Søker er Norges Bondelag.</p>
<p>En slik studietur kan også bidra til nytenkning, inspirasjon og kompetanseheving.</p>
<p>– Særlig viktig er dette i områder som Kautokeino og Karasjok, der avstandene mellom gårdene er store og jordbruksmiljøene er etter hvert blitt svært små og få. Det er viktig å jobbe for at man bevarer det miljøet som faktisk gjenstår i disse kommunene og at en studietur kan bidra til faglig nettverk og rekruttering, sier sametingspresidenten.</p>
<p>Studieturen gjennomføres i august og målet er å få faglig input om matproduksjon og kombinasjonen gårdsdrift og reiseliv.</p>
<p>Begge tilskuddene tildeles fra tilskuddsordningen Primærnæringer - Jordbruk, hagebruk og skogbruk.</p>
</body></document>
