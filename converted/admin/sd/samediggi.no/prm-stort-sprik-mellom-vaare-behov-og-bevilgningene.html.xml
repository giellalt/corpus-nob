<document xml:lang="nob" id="no_id"><header><title>PRM: Stort sprik mellom våre behov og bevilgningene</title><genre code="admin"/><author><unknown/></author><year>2018</year><wordcount>238</wordcount><conversion_status type="standard"/><availability><free/></availability><multilingual/><origFileName>https://www.sametinget.no/Nyhetsarkiv/PRM-Stort-sprik-mellom-vaare-behov-og-bevilgningene</origFileName><parallel_text xml:lang="sma" location="prm-stoerre-gaahkoe-mijjen-daerpiesvoeti-jih-daaarjoej-gaskem.html"/><parallel_text xml:lang="sme" location="prd-stuora-earru-min-darbbuid-ja-juolludemiid-gaskkas.html"/><parallel_text xml:lang="smj" location="prm-stuorra-aeradus-mija-darboj-ja-juollodimij-gaskan.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision: 154948 $; </version></header><body><p type="title" xml:lang="nno">PRM: Stort sprik mellom våre behov og bevilgningene</p>
<p>– Regjeringens budsjettforslag gir ikke rom for nye satsninger, samiske museer har ikke ressurser til Båastede-prosjektet om tilbakeføring av samiske kulturgjenstander som er lagret i norske museer. Vi har også stort behov for å utvikle nye læremidler på alle de tre samiske språk. Det er spesielt stort behov for digitale læremidler, sier sametingsråd Henrik Olsen.</p>
<p>Sametingsrådet er fornøyd med at Sametingets prioriteringer til samiske byggeprosjekter har fått gjennomslag. Saemien Sijte har fått bevilgning til nybygg og også planene om nybygg til Beaivváš er nevnt i statsbudsjettet.</p>
<p>Sametingsrådet er også fornøyd med at Norsk Kulturfond er styrket med 2 mill. kroner for å etablere ny ordning for oversettelse av samisk litteratur til norsk og for å øke formidlingen av samisk litteratur. Det vil bety at samiske forfattere får solgt flere bøker.</p>
<p>Regjeringen foreslår å bevilge en økning på 2,6 prosent til Sametinget, mens beregnet prisstigning er på 2,7 prosent.</p>
<p>– Forslaget er ikke til å ta til tårene for, men vi har fremdeles stort sprik mellom utfordringene våre og det vi får til å utvikle det samiske samfunnet, sier Olsen.</p>
<p>Mens Norge totalt sett har befolkningsvekst, står folketallet i de samiske områdene stille, og Sametinget ser at antallet arbeidsplasser synker.</p>
<p>– Hvis vi skal styrke de samiske samfunnene så bør Sametinget få større økonomiske muskler til å møte utfordringen, sier Olsen.</p>
<p xml:lang="nno"><em type="italic">For intervju, kontakt sametingsråd Henrik Olsen, tlf. 907 75 219. </em></p>
</body></document>