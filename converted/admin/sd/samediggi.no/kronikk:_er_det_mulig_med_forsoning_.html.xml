<document xml:lang="nob" id="no_id"><header><title>Kronikk: Er det mulig med forsoning?  - Sametinget</title><genre code="admin"/><author><unknown/></author><year>2023</year><wordcount>664</wordcount><conversion_status type="standard"/><availability><free/></availability><multilingual/><origFileName>https://sametinget.no/politihkka/kronihkat-ja-lohkkiidcallosat/kronihkka-leago-vejolas-soabadit.27154.aspx?sprak=1</origFileName><parallel_text xml:lang="sma" location="kronihke:_mah_nuepie_likteminie_.html"/><parallel_text xml:lang="sme" location="kronihkka:_leago_vejolas_soabadit_.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Kronikk: Er det mulig med forsoning?</p>
<p><em type="bold">Kronikk av Runar Myrnes Balto (Norske Samers Riksforbund - NSR), sametingsråd med ansvar for sannhet- og forsoningsspørsmål. </em>   </p>
<p>Runar Myrnes Balto    Åse M. P. Pulk/Sámediggi</p>
<p>Melkøya skal elektrifiseres, og det legges opp til en prosess der samene taper uansett utfall. For at strømmen ikke skal bli for dyr må det bygges kraftlinjer og vindkraft i Finnmark i områder som vil hindre både sjøsamisk kulturutøvelse, utmarksbruk og reindrift. Enten mister man kulturgrunnlaget sitt - eller så blir man syndebukk for høyere strømregninger, eller et havarert elektrifiseringsprosjekt med tilhørende klimaendringer.</p>
<p>Dette skjer samtidig som Norge skal inn i en forsoningsprosess etter at Sannhets- og forsoningskommisjonen har levert sin rapport. Denne forsoningen skal altså skje til rytmene av et stadig økende press mot den samiske kulturen, og i et retorisk klima der samene blir syndebukker for alle tidens utfordringer. <em type="italic">Bremseklosser </em>, <em type="italic">klimasinker, </em><em type="italic">etnopolitikk er </em>merkelapper som tilhører tidens melodi.    </p>
<p>En moderne måte å latterliggjøre samenes sak på er å klistre samiske rettighetskamper til det såkalte NIMBY-fenomenet (Not in my back yard / ikke i min bakgård), slik Elisabeth Gammelsæter gjør i sin bok « <em type="italic">Ikke i mitt nabolag </em>». «​​​​​ <em type="italic">De bruker snøskutere, metall til søljer og selvfølgelig strøm </em>» sa Gammelsæter i en uttalelse om hvorfor Fosen-dommen er feil.    </p>
<p>Ved å gjøre samene til klima-dobbeltmoralister og egoistiske bremseklosser, så tegner man et fordummende verdensbilde som inviterer til både hets, latterliggjøring og politisk overkjøring. «​​​​ <em type="italic">Vi får prate med dem og kalle det dialog, men de er jo helt virkelighetsfjerne NIMBY-folk, så vi overkjører dem bare til slutt </em>». Dette kan jeg se for meg at man tenker i de industripolitiske tankesmier.    </p>
<p>Jeg trekker frem disse eksemplene til ettertanke. Med sannhets- og forsoningsrapporten i hand burde vi ha fullt fokus på å identifisere hvilke mekanismer som bidrar til å opprettholde fornorskningen i dag. I stedet er storsamfunnets oppmerksomhet på helt andre steder.</p>
<p>Er det mulig med forsoning når det pågår et menneskerettighetsbrudd mot Fosen-samene? Og er det mulig med forsoning når Regjeringen vedtar politikk som legger opp til nye menneskerettighetsbrudd i Finnmark? Det er et par av de sentrale spørsmålene Sametinget nå blir nødt til å ta stilling til, og som vi nå ønsker innspill til Sametingets åpne høring om sannhets og forsoningskommisjon rapport.</p>
<p>Rapporten har dokumentert hvordan samene har blitt fornorsket ikke bare gjennom direkte fornorskningsvedtak, men også gjennom for eksempel fiskeripolitikk, utmarksforvaltning og reindriftspolitikk. Ved å miste tilgang til utmarkshøsting og fiske har utallige samer også mistet sin samiske kultur.</p>
<p>Den samme mekanismen gjør seg gjeldende i dag. Fiskeripolitikk, naturforvaltning og arealinngrep bidrar på hver sin kant til å fornorske samer ut av sin samiske kulturutøvelse. Politikk som nekter samer tilgang til laksefisket, fjordfisket, vårjakt på ender, utmarkshøsting eller en plass i reindrifta bidrar til fornorskning.</p>
<p>Forsoning forutsetter at partene har en felles forståelse av hva som har skjedd. Like viktig er det at partene har lik forståelse av hva som skjer i dag. Dersom Stortinget faktisk ønsker forsoning, så må man først ta innover seg at politikk kan være fornorskende selv om man har forlatt begrepet fornorskningspolitikk.</p>
<p>Det er ingenting som tyder på at Stortinget har kommet til den forståelsen enda. Dessverre. Med den ene handa påstår Regjeringen at den har lært av Fosen-saken. Med den andre handa gjør den et Melkøya-vedtak som med stor sannsynlighet vil kunne skape nye Fosen-lignende saker.</p>
<p>Storsamfunnet i Norge, inkludert Regjeringen, har noen åpenbare moralske blindsoner i forhold til urfolket sitt. Hvis ikke statsministeren ser de åpenbare sammenhengene mellom dagens politikk og fornorskning, hvordan skal vi da få begynt på forsoningsprosessen?</p>
<p>Det er noe å ta med inn i innspurten av en opphetet lokalvalgkamp, da reindrifta og samiske interesser gjerne får gjennomgå så det suser.</p>
<p>Og det er noe å tenke på da vi skal ta stilling til om vi kan forsones, og hva som skal til for å komme dit. Jeg gjentar min oppfordring til både enkeltpersoner, organisasjoner og institusjoner om å komme med innspill i vår høringsrunde med frist 31. september.</p>
</body></document>
