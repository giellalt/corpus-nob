<document xml:lang="nob" id="no_id"><header><title/><genre code="admin"/><author><unknown/></author><wordcount>276</wordcount><conversion_status type="standard"/><availability><free/></availability><submitter name="Kevin Brubeck Unhammer" email="unhammer@fsfe.org"/><multilingual><language xml:lang="nob"/><language xml:lang="sme"/><language xml:lang="eng"/></multilingual><origFileName>http://www.sametinget.no/layout/set/print/Naeringer/Marine-naeringer/Toerrfisk-paa-rotskjaert-fisk</origFileName><parallel_text xml:lang="sma" location="annje-dorjemasse-gejhkiegueleste-loedtehkistie.html"/><parallel_text xml:lang="sme" location="ain-goikeguoli-buvttadeapmi-roserejuvvon-guolis.html"/><parallel_text xml:lang="smj" location="vila-gaajkkeguollebuvtadibme-slahkkidum-guoles.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision: 154948 $; </version></header><body><p>Tørrfisk på rotskjært fisk / Marine næringer / Næringer / Forsiden - Sametinget</p>
<p type="title">Tørrfisk på rotskjært fisk</p>
<p>03. februar 2014</p>
<p>Sametingsrådet ønsker å styrke fjordfiskernes mulighet for rotskjæring av fisk og selvproduksjon av tørrfisk. – Vi arbeider nå sammen med Mattilsynet slik at inntektsmulighetene av fritt fiske for fjordfiskerne kan økes, sier sametingsråd Silje Karine Muotka.</p>
<p>Mattilsynets skjerpede hygienekrav har medført vanskeligheter for mange fiskere til selvproduksjon av tørrfisk med rotskjært fisk. Metoden er særlig viktig mot slutten av hengingssesongen og mildere vær. Økt mulighet for konservering (tørking) gir mulighet for økt inntjening ved omsetningsproblemer i ferskfisk-markedet.</p>
<p>– Det er nå stor tilgang på fisk i markedet. Det er godt og fritt fiske, og det har medført vanskelige mottaksforhold. I denne situasjonen er vi innstilt på å se på alle avsettingsmuligheter for fiskerne og fangstene. Økt mulighet for selvproduksjon av tørrfisk kan bidra til økt lønnsomhet, sier sametingsrådet Silje Karine Muotka.</p>
<p>Sametinget og Mattilsynet skal neste uke møtes for å drøfte mulighetene innenfor det nye regelverket for hygiene fra 2013. Ett av temaene er økt mulighet for selvproduksjon av tørrfisk basert på såkalt rotskjært fisk. Dette er en tradisjonell konserveringsmetode som i lange tider har vært brukt for å bearbeide fisken før henging. Rotskjæring bidrar til bedre tørk og økt kvalitet på tørrfisk.</p>
<p>– Både næringen og Mattilsynet er opptatt av best mulig hygiene og kvalitet på produktet. Men det er allikevel et paradoks at en metode som åpenbart gir økt kvalitet på tørrfisk og bedre inntektsgrunnlag for fiskeren nå er umuliggjort med nye hygieneregler, understreker Muotka.</p>
<p><em type="bold">Kontakt </em>Sametingsråd Silje Karine Muotka, tel. +47 984 87 576 Seniorrådgiver Inge Arne Eriksen, tel. +47 915 20 202 </p>
</body></document>