<document xml:lang="nob" id="no_id"><header><title>Tale ved lansering av bok om reindriftsamekvinner - Sametinget</title><genre code="admin"/><author><unknown/></author><year>2023</year><wordcount>602</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/tale-ved-lansering-av-bok-om-reindriftsamekvinner.27029.aspx</origFileName><parallel_text xml:lang="sme" location="sardni_almmuheamis_girjjis_boazosaminissoniid_birra.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title" xml:lang="nno">Tale ved lansering av bok om reindriftsamekvinner</p>
<p>Sametingsråd Berit Marie Eira sin tale til lanseringa av boka <span type="quote">"Lea visot čoahkis go eatni lea goađis/Nissonolbmot boazoealáhusas/Når mor er hjemme er alt på stell - Kvinner i reindrifta"</span> på RDM Kautokeino bygdetun 9. august 2023.</p>
<p xml:lang="sme">Sámediggeráđđi / sametingsråd Berit Marie Eira.    Ina Maria Eira, RiddoDuottarMuseat</p>
<p>Kjære alle sammen,      Først vil jeg på vegne av Sametinget takke RiddoDuottarMuseat for invitasjonen til å komme hit.      Det er en stor glede for meg å stå her i dag for å lansere boken <span type="quote">"Lea visot čoahkis go eatni lea goađis/Nissonolbmot boazoealáhusas/Når mor er hjemme er alt på stell - Kvinner i reindrifta"</span>.</p>
<p>Jeg har for en del år siden hørt ordene <span type="quote">«Når mor er hjemme, er alt på stell»</span>, og må innrømme at som ektefelle, mor, bestemor, svigermor og tiltenkt svigermor har jeg mange ganger tenkt på disse kloke ordene Anna Buljo Bæhr sin datter Elle sa. For det er slik at ofte passer disse ordene så utmerket bra, spesielt i forbindelse med familiebasert reindrift. Jeg har også mange ganger brukt disse ordene i offentlig sammenheng.</p>
<p>Dette er en bok som dokumenterer og hedrer kvinnene som har spilt en uunnværlig rolle i reindriftssamfunnet gjennom generasjoner. Denne boken er ikke bare en samling av fotografier og historier, men et vitnesbyrd om styrke, mot, og en utrettelig vilje til å bevare og føre videre den samiske kulturarven.      I boka møter vi Bæhr-familien fra Kautokeino gjennom Ingela Grummes fotografier fra 1970-tallet, da hun deltok i vårflyttingen. I tillegg intervjuet Grumme den samme familien i 1997 og 2011.</p>
<p>Selv om både fotografier og intervjuer er datert litt tilbake i tid, er mye av reindriftas mange utfordringer dessverre de samme når det kommer til blant annet til arealsaker og rovdyrproblematikk. På denne måten er boka like aktuell i dag som da Grumme deltok på vårflyttingen på 1970-tallet. Derfor er dette en viktig bok, fordi den både beskriver vår nære fortid, men også nåtida.</p>
<p>Reindrift har en dyp forankring i våre hjerter og i vår historie. I uminnelige tider har det vært et fundamentalt aspekt av vår livsstil og vår overlevelse. Utad er det kanskje ofte mennene som har vært mest synlige i reindrifta, men like viktig er kvinnenes deltakelse. Boka gir oss et unikt innblikk i nettopp kvinnenes rolle i reindrifta i en tid preget av store endringer.</p>
<p>Gjennom denne boka får vi muligheten til å lære mer om noen av disse kvinnenes innsats. Den samiske kvinnen har en sentral og viktig rolle i den samiske kulturen og reindrifta. Som mor og partner med ansvar for barneoppdragelse, kulturformidler og kunnskapsoverføring er kvinnene essensielle når det kommer til den samiske kulturens overlevelse.</p>
<p>Disse kvinnene har båret byrdene av vår kulturelle arv og ansvar med stolthet og verdighet. De har vært bærere av kunnskap og visdom, og har passet på å formidle denne arven til kommende generasjoner. De har vært beskyttere av miljøet og de tradisjonelle måtene å leve i pakt med naturen på. Deres innsats har holdt reindriften bærekraftig, og det har lært oss alle viktigheten av å bevare vår naturarv.</p>
<p>Jeg vil benytte meg av anledninga til å takke kvinnene i reindrifta som har delt sine historier i denne boka, men også til alle andre kvinner i reindrifta. Deres mot og viljestyrke er til inspirasjon for oss alle.</p>
<p>Til slutt vil jeg takke alle som har bidratt til å gjøre denne boken til virkelighet – familien Bæhr, redaktør Berit Åse Johnsen og fotograf Ingela Grumme, andre bidragsytere og RiddoDuottarMuseat som har jobbet med å løfte frem disse viktige historiene til en flott bok som jeg gleder meg til å lese.</p>
<p xml:lang="nno">Takk for meg.</p>
</body></document>
