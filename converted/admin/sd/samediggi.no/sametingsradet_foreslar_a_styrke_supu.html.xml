<document xml:lang="nob" id="no_id"><header><title>Sametingsrådet foreslår å styrke SUPU - Sametinget</title><genre code="admin"/><author><unknown/></author><year>2023</year><wordcount>389</wordcount><conversion_status type="standard"/><availability><free/></availability><multilingual/><origFileName>https://sametinget.no/oddasat/samediggeraddi-evttoha-nannet-sanula.26278.aspx?sprak=1</origFileName><parallel_text xml:lang="sme" location="samediggeraddi_evttoha_nannet_sanula.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Sametingsrådet foreslår å styrke SUPU</p>
<p><em type="bold">Sametingsrådet fremmer en sak </em><em type="bold">til plenumsmøtet denne uken om nytt mandat og ny organisering for Sametingets ungdomspolitiske utvalg (SUPU) </em><em type="bold">, gjelde </em><em type="bold">nde fra 2024. SUPUs medlemmer skal få taletid i plenum på <span type="quote">«SUPU-seminarer»</span> og få bedre muligheter til representasjon. – Vi ønsker å styrke SUPU som Sametingets medvirkningsorgan for unge, sier sametingsråd Mikkel Eskil Mikkelsen (NSR). </em>   </p>
<p>Mikkel Eskil Mikkelsen    Árvu/Sametinget</p>
<p>– Det å gi unge muligheter til deltakelse og medvirkning er et viktig demokratisk prinsipp. Det kan medføre økt engasjement i samisk- og urfolkspolitikk, samt at det er både kompetanse- og nettverksbyggende for de unge. Sametinget vil få et bredere saksgrunnlag både i politikk- og samfunnsutvikling. Samtidig kan det bidra til økt oppslutning hos de unge for å delta i politisk arbeid, sier sametingsråd Mikkelsen.</p>
<p>SUPU ble opprettet som fast organ i 2003, og har gjennom årene bidratt på en god måte til å styrke samiske unges medvirkning på Sametingets politikk, og som samiske ungdomsstemmer i storsamfunnet. SUPU oppnevnes av sametingsrådet for en periode på to år.</p>
<p>Det har tidligere vært drøftet om SUPU skal få tale til plenum. Det har sametingsrådet møtt med å foreslå et eget <span type="quote" xml:lang="isl">«SUPU-seminar»</span> i tillegg til at de har mulighet til å komme med innspill til komitéene. Ungdomsstemmen på Sametinget får nå en fastere ramme hvor SUPU selv skal bestemme tema og innhold i seminaret ovenfor Sametingets representanter.</p>
<p>– I sametingsrådets forslag til nytt mandat har de åpnet for at SUPU kan få tale til sametingsrepresentantene, og selv få presentere egen virksomhet. Det er en måte for oss å styrke stemmen, gjøre den hørt og skape en plattform der de blir hørt. Det er jeg glad for, sier Mikkelsen.</p>
<p>Sametingsrådet vil legge til rette for at SUPU kan være selvstendig og selv kunne forme sin aktivitet og virksomhet, innenfor rammene av mandatet og de til enhver tid tilgjengelige budsjettrammer.</p>
<p>– Det har vært viktig å fastholde at SUPU skal definere hva SUPU skal gjøre. Det har vært flere møter mellom sametingsrådet og SUPU i denne saken og jeg ser frem til fortsatt god dialog med og medvirkning fra vårt ungdomspolitiske utvalg, og til det jeg kan lære fra dem, avslutter Mikkelsen.</p>
<p>Sametingets plenum behandler saken fredag 9. juni.</p>
<p>Les saksfremlegget til Sak 028/23 Sametingets ungdomspolitiske utvalg - mandat og organisering</p>
<p>Les mer om SUPU</p>
<p xml:lang="nno">Les mer om plenumsmøtet</p>
</body></document>
