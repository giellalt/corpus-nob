<document xml:lang="nob" id="no_id"><header><title>Over en halv million kroner i støtte til ulike kulturtiltaksprosjekter - Sametinget</title><genre code="admin"/><author><unknown/></author><year>2023</year><wordcount>401</wordcount><conversion_status type="standard"/><availability><free/></availability><multilingual/><origFileName>https://sametinget.no/saernieh/over-en-halv-million-kroner-i-stotte-til-ulike-kulturtiltaksprosjekter.25735.aspx?sprak=1</origFileName><parallel_text xml:lang="sme" location="badjel_miljonbeale_ruvnno_doarjjan_iesgudet_kulturdoaibmaproseavttaide.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Over en halv million kroner i støtte til ulike kulturtiltaksprosjekter</p>
<p>Sametinget har bevilget til sammen 607 000 kroner i tilskudd til ulike kulturtiltaksprosjekter.</p>
<p>Jeunesse Musicals Norway i Oslo har fått tilskudd på 100 000 kroner til Dolvot som er en låtskrivercamp og talentutvikling for unge, samiske musikere, artister og produsenter og er initiert av Ella Marie Hætta Isaksen og JM Norway.</p>
<p>Målet med prosjektet er å skape en møteplass for unge samiske musikere, tilrettelegge for skaperglede og produksjon av ny samisk musikk og løfte fram neste generasjon av samiske musikere og artister.</p>
<p><em type="bold">Digitalisering av samlingen etter Inger og Iver Jåks </em></p>
<p>Sametinget har bevilget tilskudd til Inger og Iver Jåks Stiftelse med 180 000 kroner til digitalisering av samlingen etter kunstnerparet Jåks. Inger og Iver Jåks stiftelse forvalter kapital, privat kunstsamling og private dokumentarkiv etter kunstnerparet Jåks.</p>
<p>Stiftelsen ønsker å digitalisere samlingen som en viktig kilde til samisk kunst- og kulturhistorie for at den skal bli tilgjengelig for alle som er interessert i samisk kunst og Iver Jåks.</p>
<p><span type="quote">“Disse bevillingene viser et lite knippe av det mangfoldet av kulturaktiviteter som rører seg i Sápmi. Dette er en positiv trend, særlig for det samiske kulturfeltet.”</span></p>
<p xml:lang="est">– Maja Kristine Jåma</p>
<p><em type="bold">Produsere et autentisk samisk innhold til spillet <span type="quote" xml:lang="fra">«Gaupe»</span> </em></p>
<p>Sametinget har bevilget tilskudd til Frostisen Studio med 200 000 kroner til å produsere et autentisk samisk innhold til spillet Gaupe. Dette er et flerspiller-rollespill for PC og konsoll i 3D i en åpen verden. Målgruppen er ungdom på 13 år.</p>
<p>Historien i dette spillet utspiller seg i Nord-Norge etter svartedauden. Verdenen er basert på området Skjomen-Tysfjord.</p>
<p><em type="bold">Gatekunstprosjekt i Porsanger kommune </em></p>
<p>Porsanger kommune har fått tilskudd på 100 000 kroner til prosjektet Nordic Create – Tre kulturer i Arktis. Dette er et gatekunstprosjekt som skal fange opp Porsangerungdommens samiske, kvenske og norske identitet.</p>
<p>Dette prosjektets mål er å skape interesse for kunst og kultur, spesielt med tanke på samisk og kvensk kultur og historie, samtidig som det er et folkehelseprosjekt for å gi tilhørighet og trivsel. Kunstneren Tegson er kunstnerisk ansvarlig.</p>
<p><span type="quote">“Jeg er glad for at våre ordninger kan støtte opp om slike prosjekter og med det bidra til å synliggjøre samisk språk, kultur og identitet.”</span></p>
<p xml:lang="est">– Maja Kristine Jåma</p>
<p>Tilskuddene er gitt over Sametingets tilskuddsordning Kulturtiltak. Tilskuddsordningens mål er å gi gode rammevilkår for samiske kunstproduksjoner og kulturopplevelser.</p>
<p><em type="italic">For spørsmål eller intervju, kontakt sametingsråd Maja Kristine Jåma (NSR), mob. +47 472 42 366 , </em>maja.kristine.jama@samediggi.no </p>
</body></document>
