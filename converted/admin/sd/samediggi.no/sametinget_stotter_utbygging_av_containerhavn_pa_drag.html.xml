<document xml:lang="nob" id="no_id"><header><title>Sametinget støtter utbygging av containerhavn på Drag - Sametinget</title><genre code="admin"/><author><unknown/></author><year>2021</year><wordcount>264</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/sametinget-stotter-utbygging-av-containerhavn-pa-drag.15260.aspx</origFileName><parallel_text xml:lang="sme" location="samediggi_doarju_containerhapmana_huksema_ajluovttas_.html"/><parallel_text xml:lang="smj" location="samedigge_doarjjo_stuoredimev_containerhamnas_ajluovtan.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Sametinget støtter utbygging av containerhavn på Drag</p>
<p><em type="italic">Sametingsrådet har bevilget 400 000 kroner i tilskudd til Hábmera suohkan/Hamarøy kommune til oppstartsfasen i utbygging av containerhavn på Drag. Silje Karine Muotka og Mikkel Eskil Mikkelsen    Åse M.P. Pulk, Sámediggi     </em></p>
<p>Hovedmålet for prosjektet er å legge til rette for containertrafikk i tilknytning til Drag industrikai. Dette skal gjøres gjennom utfylling av et areal i sjø.</p>
<p>– For Sametinget er det viktig å støtte tiltak som er med på å utvikle næringslivet i kommunen. Derfor er jeg glad for at vi kan støtte dette prosjektet, sier sametingsråd Silje Karine Muotka (NSR).</p>
<p>Flytting av dagens containertrafikk til å gå over kai på Drag vil, i tillegg til positive miljøkonsekvenser og forbedret trafikksikkerhet, gi positive effekter for næringslivet i Hamarøy kommune. Utbygging av containerhavna vil skape et regionalt knutepunkt for containertrafikk på Drag og kan i senere fase etablere et større industriområde i tilknytning til havnen. Utbygging av containerhavna vil dermed kunne legge til rette for nyetableringer og utvikling av større næringsprosjekter i regionen.</p>
<p>– Prosjektet vil gi muligheter til å skape nye arbeidsplasser og utvikle det lulesamiske samfunnet. Vi trenger flere arbeidsplasser også i Hamarøy. Det er en felles målsetning for Sametinget og Hamarøy kommune, sier sametingsråd Mikkel Eskil Mikkelsen (NSR).</p>
<p>Tilskuddet er gitt fra ordningen tilskudd til regionalutviklingsprosjekter, og en av prioriteringene for denne ordningen er å fremme samisk samfunnsliv i de fylkeskommuner som Sametinget har samarbeidsavtale med.</p>
<p><em type="italic">For spørsmål eller intervju, kontakt sametingsråd Silje Karine Muotka (NSR), mob. +47 984 87 576, </em><em type="italic">silje.karine.muotka@samediggi.no </em><em type="italic">eller sametingsråd Mikkel Eskil Mikkelsen (NSR), mob. +47 917 42 161 </em><em type="italic">, </em><em type="italic">mikkel.eskil.mikkelsen@samediggi.no </em></p>
</body></document>
