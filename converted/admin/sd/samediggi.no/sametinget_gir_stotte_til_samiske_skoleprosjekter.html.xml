<document xml:lang="nob" id="no_id"><header><title>Sametinget gir støtte til samiske skoleprosjekter - Sametinget</title><genre code="admin"/><author><unknown/></author><year>2024</year><wordcount>232</wordcount><conversion_status type="standard"/><availability><free/></availability><multilingual/><origFileName>https://sametinget.no/oddasat/samediggi-adda-doarjaga-sami-skuvlaproseavttaide.35008.aspx?sprak=1</origFileName><parallel_text xml:lang="sme" location="samediggi_adda_doarjaga_sami_skuvlaproseavttaide.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Sametinget gir støtte til samiske skoleprosjekter</p>
<p><em type="italic">Sametingsrådet har bevilget midler til to skoleprosjekter som skal styrke elevenes kjennskap til samisk tradisjonskunnskap. Alta kommune mottar støtte til opplæring i å lage tradisjonelle nállogoahti (nålehus), mens Porsanger kommune mottar støtte til prosjektet Birgejupmi, der elevene lærer om sjøsamiske sanke- og jakttradisjoner. </em></p>
<p xml:lang="sme">Sámediggeráđđi / Sametingsråd Maren Benedicte Nystad Storslett</p>
<p>Komsa skole i Alta kommune ønsker å lære elevene om nállogoahti. Målet med prosjektet er å øke interessen for samisk språk, kultur og historie i lokalsamfunnet, samt styrke kunnskapen og stoltheten rundt dette. – Dette prosjektet er en fantastisk mulighet til å styrke elevenes faglige og sosiale kompetanse. Ved å fremme samisk kultur, bidrar vi til å skape et inkluderende, respektfull og kunnskapsrikt samfunn hvor alle føler seg sett og hørt, sier sametingsråd Maren Benedicte Nystad Storslett (NSR). Porsanger kommune ønsker å styrke skoleelevenes kunnskap om den lokale sjøsamiske kulturen, med fokus på sanke- og jakttradisjonene i Porsangerfjorden. Prosjektet har også mål om å stimulere til språkutvikling gjennom praktisk læring. Elevene vil utforske historiske bruksområder, og reflektere over kultur og miljøendringer. – Læring gjennom praktisk arbeid er både interessant og verdifullt. Elevene lærer verdifull kunnskap, som er i ferd med å forsvinne med den eldre generasjonen. Jeg synes det er fint at Porsanger kommune ønsker å sette i gang prosjekt som kan være med på å utvikle elevenes sjøsamiske identitet og tilhørighet, sier sametingsråd Nystad Storslett.</p>
</body></document>
