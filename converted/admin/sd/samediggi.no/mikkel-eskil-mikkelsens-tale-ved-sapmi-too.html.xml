<document xml:lang="nob" id="no_id"><header><title>Mikkel Eskil Mikkelsens tale ved Sápmi Too</title><genre code="admin"/><author><unknown/></author><year>2019</year><wordcount>571</wordcount><conversion_status type="standard"/><availability><free/></availability><multilingual/><origFileName>https://www.sametinget.no/Nyhetsarkiv/Mikkel-Eskil-Mikkelsens-tale-ved-Sapmi-Too</origFileName><parallel_text xml:lang="smj" location="mikkel-eskil-mikkelsen-sapmi-too-sahkavuorro.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Mikkel Eskil Mikkelsens tale ved Sápmi Too</p>
<p>Sametingsråd Mikkel Eskil Mikkelsens tale ved åpningen av Sápmi Too i Kautokeino 15.03.19:</p>
<p>Kjære arrangører, kjære gjester – fra både nær og fjern, kjære dere alle sammen!</p>
<p>Det er en stor glede og ære for meg å kunne representere Sametinget ved denne kunstbegivenheten SápmiToo.</p>
<p>Ordet SápmiToo speiler til den velkjente MeToo samfunnstrenden som nå har vart en stund i majoritetssamfunnet. Fenomenet har også nådd de samiske områdene, men det er først i dag at vi sier høyt at MeToo også omfatter Sápmi – SápmiToo. Det samiske samfunnet har gått gjennom mange faser av erkjennelser, og det å kunne begynne å snakke om våre såre og vanskelige tema er et viktig steg for å sikre mer åpenhet i våre små samfunn.</p>
<p>For det må vi ikke glemme, at våre samfunn er små og sårbare og dette er gjerne en forklaring på at det å åpent fortelle om hendelser eller tema som er tabubelagte, ofte kan bli vanskelig og oppfattes som en merbelastning i en allerede vanskelig situasjon. Samtidig er det viktig å sette fokus på dette, for å kunne begynne å gjøre noe med det. For et sted må vi begynne, og det å faktisk erkjenne at dette er et problem også her, er et viktig første steg.</p>
<p>Derfor behøver vi arenaer og treffsteder hvor vi kan begynne å nærme oss disse såre og vanskelige tema. Derfor er jeg veldig glad for at SápmiToo i dag realiseres her i Sápmi. Det er ikke lenge siden at vi i Tysfjord, hvor jeg kommer i fra, hadde en konsert, Mihá, i forbindelse med det å bryte stillheten i etterkant av de historiene som kom frem i Tysfjord samfunnet. For vi må tørre å snakke, også her i Sápmi.</p>
<p>Og hva er vel bedre enn å gjøre det ved hjelp av kunsten? Kunst har vært våre ledestjerner før, ikke minst i forbindelse ved oppbyggingen av det samiske samfunnet. Våre veterankunstnere har de seneste årene endelig oppnådd den oppmerksomheten og anerkjennelsen som de lenge har fortjent. Der har OCA vært en viktig støttespiller, og Sametinget er takknemlig for den innsatsen OCA har gjort og gjør for de samiske kunstnere. Så også i dag, når våre yngre kunstnerstemmer i det samiske kunstnerkollektivet, Dáiddadállu, bestemmer seg for å fokusere på de tause historiene og den stille smerten mange bærer med seg. Dette forteller om den kraften kunst kan ha, og hvor mange barrierer som brytes ved hjelp av våre modige kunstnere, i dag representert ved Dáiddadállu som har utmerket seg som en av de største kunstnerkollektivene, ikke bare i Sápmi, men også i Norge. Dáiddadállu har kuratert disse tre dagene, ved hjelp av OCA og Sametinget, og resultatet er spenstig program med masse kunst og kultur, og jeg gleder meg stort over å få oppleve denne unike begivenheten.</p>
<p xml:lang="nno">Derfor er jeg stolt over at Sametinget er med i dette samarbeidsprosjektet med OCA og Dáiddadállu.</p>
<p>Jeg håper dette bare er en begynnelse på en rekke kunsttreff og arrangementer som vil være til hjelp for det samiske samfunnet i å kanalisere våre traumer og sorg, men også å glede oss over mangfold og kulturell rikdom.</p>
<p>Vi skal nå høre fra mange hvordan man kan forstå SapmiToo, og jeg gleder meg til å delta i samtalen og høre andres kloke budskap og tanker. Jeg er glad for at jeg får lov til å stå her og ønske dere alle velkommen.</p>
<p>Lykke til med arrangementet!</p>
</body></document>
