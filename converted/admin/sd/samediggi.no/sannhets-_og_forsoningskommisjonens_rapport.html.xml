<document xml:lang="nob" id="no_id"><header><title>Sannhets- og forsoningskommisjonens rapport - Sametingets felles uttalelse  - Sametinget</title><genre code="admin"/><author><unknown/></author><year>2024</year><wordcount>386</wordcount><conversion_status type="standard"/><availability><free/></availability><multilingual/><origFileName>https://sametinget.no/oddasat/duohtavuoda-ja-soabadankommisuvnna-raporta-samedikki-oktasas-cealkamus.31595.aspx?sprak=1</origFileName><parallel_text xml:lang="sme" location="duohtavuoda-_ja_soabadankommisuvnna_raporta.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Sannhets- og forsoningskommisjonens rapport - Sametingets felles uttalelse</p>
<p><em type="italic">Sametingets plenum har vedtatt en felles uttalelse til Sannhets- og forsoningskommisjonens rapport: </em></p>
<p>Sametinget takker Sannhets- og forsoningskommisjonen for et grundig og viktig arbeid. Sametinget støtter kommisjonens vurderinger og forslag til tiltak som de fremkommer i rapporten. Sametinget minner samtidig om at rapporten ikke representerer et fullstendig bilde av historien, og heller ikke inneholder en uttømmende liste over tiltak som kan eller vil bli nødvendig for reparasjoner og forsoning.</p>
<p>Sametinget stiller seg solidarisk med kveners/norskfinners og skogfinners egne vurderinger og deres rett til å definere egne behov og egen fremtid. Sametinget mener at Sannhets- og forsoningskommisjonens rapport markerer starten på prosessene for forsoning etter fornorskningen. Rapporten er viktig for å belyse de strukturelle og store samfunnsmessige omkostningene, samt de personlige historiene og lidelsene som resultat av historiske urettferdigheter samtidig som den peker ut en retning for fremtiden.</p>
<p>Sametinget anerkjenner at mye er tapt, og ikke vil kunne repareres. Sametinget krever dog at samfunnet etterstreber seg reparasjoner der det fortsatt er mulig. Sametinget, kommuner, fylkeskommuner og organisasjoner må settes økonomisk i stand til å løse utfordringene og utføre tiltakene som er nødvendige for å oppnå forsoning og likeverd.</p>
<p>Sametinget minner om at våre naturgitte ressurser har vært bærebjelker for dannelsen av de samiske samfunn, vår kultur og våre språk. Arbeidet videre må derfor hensynta og sikre det materielle grunnlaget for samiske samfunn og samisk kultur.</p>
<p>Sametinget mener at politisk vilje og gode prosesser er nødvendig for å kunne følge opp både de foreslåtte tiltakene fra kommisjonen samt andre tiltak som materialiserer seg på sikt. For Sametinget er det viktig å sikre at det samiske folk som urfolk har de samme muligheter for å sikre og utvikle språk, kultur og samfunnsliv på lik linje med resten av samfunnet. Sametinget må sammen med Stortinget, offentlige institusjoner, kommunene og andre instanser samarbeide om prosesser med mål om forsoning til det beste for samfunnet.</p>
<p>Sametinget minner om Sannhets- og forsoningskommisjonens avsluttende ord i rapporten;</p>
<p><span type="quote">«Kommisjonen har foreslått tiltak for videre forsoning, men verken kommisjonen, Stortinget eller regjeringen kan vedta en tilstand av forsoning. Det er en samfunnsprosess som vil ta tid, og som må involvere et bredt spekter av samfunnsområder og aktører. Viljen til forsoning må vises i handling. Her har de som sitter i maktposisjoner, et særlig ansvar, og det venter store utfordringer.»</span></p>
</body></document>
