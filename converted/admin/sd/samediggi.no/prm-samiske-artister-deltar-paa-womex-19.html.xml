<document xml:lang="nob" id="no_id"><header><title>PRM: Samiske artister deltar på WOMEX 19</title><genre code="admin"/><author><unknown/></author><year>2019</year><wordcount>262</wordcount><conversion_status type="standard"/><availability><free/></availability><multilingual/><origFileName>https://www.sametinget.no/Nyhetsarkiv/PRM-Samiske-artister-deltar-paa-WOMEX-19</origFileName><parallel_text xml:lang="sme" location="prd-sami-artisttat-servet-womex-19.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">PRM: Samiske artister deltar på WOMEX 19</p>
<p>Sametingsrådet har støttet samiske komponisters deltakelse til et av verdens mest mangfoldige musikkfestivaler, som pågår i Finland nå.</p>
<p>WOMEX – the World Music Expo – er en av de største internasjonale musikkfestivaler. Festivalen arrangeres årlig i oktober og er en nettverksplattform for musikk <span type="quote" xml:lang="eng">«world music»</span> sjangeren. I år arrangeres festivalen i Tampere, Finland fra 23. – 27. oktober.</p>
<p>I år har Sametinget gitt støtte til Samiske komponisters forening med 68.500,- kroner, samt 16.700,- kroner i reisestøtte til Elle Márjá Eira. Andreas Fliflet og Elin Kåven fra Samiske komponisters forening og Elle Márjá Eira skal også delta i en panelsamtale lørdag 26. oktober der temaet er joiketradisjon og dets komplekse historie.</p>
<p>- WOMEX er en viktig arena for samiske kulturarbeidere og Sametinget ser det som positivt at de deltar på en så stor internasjonal arena. I år er også programmet svært spennende der mange av våre talenter er viet plass, sier sametingsråd Henrik Olsen.</p>
<p>Elle Márjá Eira deltar blant annet i årets Showcase-program, som er et eget program der nye og spennende artister blir valgt ut for et internasjonalt publikum. I årets Showcase-program er også samiske talenter som Hilda Länsman (som del av duoen Vildá) og Wimme Saari (Wimme &amp; Rinne) med.</p>
<p>- Vi ser at samisk musikk og kultur er ettertraktet også på internasjonale scener. Det gjør meg svært glad at andre også ser verdien i våre kulturelle uttrykk. WOMEX er en fin anledning for våre talenter å bygge nettverk, vise seg frem og å bli kjent med andre artister fra hele verden, sier Olsen.</p>
</body></document>
