<document xml:lang="nob" id="no_id"><header><title/><genre code="admin"/><author><unknown/></author><wordcount>272</wordcount><conversion_status type="standard"/><availability><free/></availability><multilingual/><origFileName>http://www.sametinget.no/layout/set/print/Spraak/Fakta-om-samiske-spraak/Haaper-paa-en-god-debatt</origFileName><parallel_text xml:lang="sme" location="savvat-buori-sagastallama.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision: 154948 $; </version></header><body><p xml:lang="nno">Håper på en god debatt / Fakta om samiske språk / Språk / Forsiden - Sametinget</p>
<p type="title" xml:lang="swe">Håper på en god debatt</p>
<p xml:lang="nno">15. februar 2016</p>
<p><em type="bold">Sametingspresident Aili Keskitalo er glad for at språkutvalgets delrapport er levert. –Vi ønsker at rapporten bidrar til en god debatt om </em><em type="bold">fremtidig forvaltning av samisk språk, sier sametingspresident Aili </em><em type="bold">Keskitalo. </em></p>
<p>Språkutvalget for samiske språk har som oppgave å redegjøre for gjeldende ordninger, tiltak og regelverk knyttet til de samiske språkene, og vurdere hvordan disse kan tilpasses dagens organisering av offentlig sektor og sikre funksjonelle og likeverdige offentlige tjenester på samisk.</p>
<p>Sametinget og Kommunal og moderniseringsdepartementet har i samråd utarbeidet mandat og oppnevnt medlemmer til språkutvalget.</p>
<p><em type="bold">-Det har skjedd mye etter at Samelovens språkregler først ble vedtatt for 25 år siden, blant annet er flere kommuner innlemmet i forvaltningsområdet for samisk språk. Det er derfor på tide med en grundig gjennomgang av lovverk, tiltak og ordninger for samisk språk, sier sametingspresident Aili Keskitalo. </em></p>
<p>Utvalget har fått utsatt frist til å levere endelig rapport 15. august 2016, men har kommet med en delrapport som inneholder prinsipielle vurderinger og overordnede tiltak knyttet til kommunens forpliktelser og struktur knyttet til samiske språk.</p>
<p><em type="bold">-Samepolitikken virkeliggjøres i stor del i kommunene og vi er derfor veldig spent på innholdet i delrapporten. I tillegg må rapporten ses i lys av prosessene som foregår med kommunereformen, hvor kommunene skal fatte vedtak om sammenslåinger før sommeren, sier Keskitalo. </em></p>
<p><em type="bold">-Sametinget har mottatt rapporten og vil nå sette seg grundig inn i innholdet og utvalgets forslag til endringer av lovverk, avslutter sametingspresident Aili Keskitalo. </em></p>
<p><em type="bold">For mer informasjon: </em></p>
<p>Sametingspresident Aili Keskitalo, 971 29 305</p>
<p xml:lang="nno"><em type="bold">Her kan du lese rapporten: </em><em type="bold">http://www.samisksprakutvalg.no/ </em></p>
</body></document>