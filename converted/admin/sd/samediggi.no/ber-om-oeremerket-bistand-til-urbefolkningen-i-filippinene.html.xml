<document xml:lang="nob" id="no_id"><header><title/><genre code="admin"/><author><unknown/></author><wordcount>215</wordcount><conversion_status type="standard"/><availability><free/></availability><submitter name="Kevin Brubeck Unhammer" email="unhammer@fsfe.org"/><multilingual><language xml:lang="nob"/><language xml:lang="sme"/><language xml:lang="eng"/></multilingual><origFileName>http://www.sametinget.no/layout/set/print/Internasjonalt-arbeid/Internasjonalt-urfolkssamarbeid/Ber-om-oeremerket-bistand-til-urbefolkningen-i-Filippinene</origFileName><parallel_text xml:lang="sme" location="bivda-merkejuvvon-veahki-filippiinnaid-algoalbmogii.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision: 154948 $; </version></header><body><p>Ber om øremerket bistand til urbefolkningen i Filippinene / Internasjonalt urfolkssamarbeid / Internasjonalt arbeid / Forsiden - Sametinget</p>
<p type="title">Ber om øremerket bistand til urbefolkningen i Filippinene</p>
<p>20. november 2013</p>
<p>Tyfonen Yolandas herjinger tidligere denne måneden har etterlatt omtrentlig 11 500 familier fra ulike urfolksgrupper i områdene Luzon og Visayas i akutt behov for hjelp. Sametinget har nå bedt Utenriksdepartementet øremerke deler av bistandshjelpen til den Filippinske urbefolkningen.</p>
<p><em type="bold">- Vi har fra vår internasjonale samarbeidspartner i Filippinene, Asian Indigenous Peoples, mottatt rapporter om at store urfolkssamfunn i områdene Luzon og Visayas er særdeles sterkt rammet av tyfonen. Mange har mistet både hjem og livsgrunnlag, uttaler president Aili Keskitalo. </em></p>
<p>President Keskitalo understreker videre at det er et paradoks at de som gjør minst for å skape klimaendringer som oftest rammes først og hardest.</p>
<p><em type="bold">- Urfolk lever ofte både nært, og av naturen, og er således i fronten av klimaendringene. En naturkatastrofe som dette rammer dermed urbefolkningen særdeles hard. Dette er på flere enn en måte et paradoks og viser hvor viktig det er at vi jobber med klimaspørsmålet på et internasjonalt nivå. Vi har videre et ansvar for å gjøre det vi kan for å hjelpe våre akutt rammede søstre og brødre i Filippinene, avslutter president Aili Keskitalo. </em></p>
<p><em type="bold">Kontaktperson: </em></p>
<p xml:lang="sme">President Aili Keskitalo , tlf. 971 29 305.</p>
</body></document>