<document xml:lang="nob" id="no_id"><header><title>Tale ved lansering av nye samiske veivisere - Sametinget</title><genre code="admin"/><author><unknown/></author><year>2023</year><wordcount>400</wordcount><conversion_status type="standard"/><availability><free/></availability><multilingual/><origFileName>https://sametinget.no/politihkka/hala/tale-ved-lansering-av-nye-samiske-veivisere.26944.aspx?sprak=1</origFileName><parallel_text xml:lang="sme" location="sardni_odda_sami_ofelaccaid_almmuheami_oktavuodas.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Tale ved lansering av nye samiske veivisere</p>
<p><em type="italic">Tale ved sametingspresident Silje Karine Muotka, under lanseringen av nye samiske veivisere på Riddu Riđđu festivalen 14. juli 2023. </em></p>
<p>Gode veivisere, både dere som avslutter virket deres i dag, og dere som er valgt til nye veivisere, godt folk. Jeg er glad for at jeg får være med her i dag når de nye Veiviserne offentliggjøres.   Først vil jeg gratulere dere fire som nå er blitt valgt som nye veivisere, og ønske dere lykke til med det viktige arbeidet som dere skal gjøre det kommende året!</p>
<p>På vegne av Sametinget vil jeg takke de fire som har stått på det siste året, Ole-Christer Hætta, (Guovdageaidnu), Benedikte Eriksen (Drag) Mathis Eira, (Kautokeino) og Linnea Knutsen (Drag).</p>
<p>Den utbredte samehetsen i samfunnet er en tydelig indikasjon på at det er utfordringer i relasjonen mellom samene og majoritetsbefolkningen. For å forebygge hat mot samer, tror jeg at vi må arbeide med å heve kunnskapen. Gjennom Veiviser- tiltaket er dere med på å heve kunnskapen og forståelsen for det samiske samfunnet, samisk kultur og situasjonen for det samiske folk.   1.juni 2023 kom Sannhets- og forsoningskommisjonen med sin rapport der historien om fornorskningen og dens konsekvenser blir fortalt. Det samiske folket har stilt opp og bidratt med sine historier til kommisjonen. Kommisjonens rapport bekrefter det vi allerede vet. Mange samer har mistet sitt språk, sin tradisjonelle levevei og sin kultur. Majoritetsbefolkningen har også mistet mye, de har mistet kunnskapen om hvordan det er å leve i et flerspråklig og flerkulturelt samfunn.   For Sametinget er det viktig at storsamfunnet erkjenner fortidens hendelser og dens konsekvenser, og erkjenner at flere av fornorskningens mekanismer er virksomme også i dag. En bredere forståelse av samenes historie og situasjon i dag er en forutsetning for at vi skal komme til en reell forsoning.   Derfor er det arbeidet som dere gjør, gode Veivisere, viktig. Deres arbeid kan være med på å bygge trygghet og tillit som er viktig når vi nå skal starte med oppfølgingen av Sannhets- og forsoningskommisjonens tilrådninger. Jeg håper at dere er modige og uredde i deres arbeid.   Dere, sammen med andre samiske ungdommer er viktige for å bygge fremtiden til det samiske samfunnet. Med deres arbeid er dere ikke bare med på å lære majoritetsbefolkningens ungdommer om oss, dere dere bidrar også med å fremme stolthet og identitet blant samiske ungdommer.   Jeg ønsker nok en gang lykke til med Veiviser-oppdraget!</p>
</body></document>
