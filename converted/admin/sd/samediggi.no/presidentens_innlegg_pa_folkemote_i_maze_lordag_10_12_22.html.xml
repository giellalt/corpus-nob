<document xml:lang="nob" id="no_id"><header><title>Presidentens innlegg på folkemøte i Máze, lørdag 10.12.22 - Sametinget</title><genre code="admin"/><author><unknown/></author><year>2022</year><wordcount>464</wordcount><conversion_status type="standard"/><availability><free/></availability><multilingual/><origFileName>https://sametinget.no/politihkka/hala/presidentens-innlegg-pa-folkemote-i-maze-lordag-10-12-22.23142.aspx?sprak=1</origFileName><parallel_text xml:lang="sme" location="presideantta_sahkavuorru_albmotdoaluin_mazes_lavvardaga_10_12_2022.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Presidentens innlegg på folkemøte i Máze, lørdag 10.12.22</p>
<p><em type="italic">Sametingspresident Silje Karine Muotka deltok på lørdag, 10. desember, på folkemøte i Máze, om hvorfor det er viktig å bevare tilbud for både barn, unge og voksne. Nærmere 80 personer deltok på arrangementet.    </em></p>
<p>Tusen takk for invitasjonen til å komme hit til dere denne lørdagen</p>
<p>Denne samiske bygda er en av de viktige blodårene til hjertet av det som utgjør Sápmi. Jeg vender ofte tilbake til tanken på hvor mye så mange samer har villet ofre for denne bygda. Det engasjementet var stort, det omfattet store personlige oppofrelser og mange år av mange menneskers liv.</p>
<p>Å bo og å leve her i Maze gir en egen stolthet, det har jeg merket mange ganger. En sterk vilje. En visshet om hvem man er, og det er flott å få se så mange vise nettopp dette. Mange fra denne bygda har store kunnskaper om vår kultur, våre tradisjonelle kunnskaper og samisk språk er et majoritetsspråk.</p>
<p>Våre barn er det viktigste vi har. De er fremtiden og vi trenger at de vokser opp slik at samisk språk, samisk kultur og deres hverdag er trygg og god. Vi trenger samiske språkbrukere for fremtiden, og vi trenger bygder der samisk er majoritetsspråket. Det er veldig få slike bygder og kommuner, der samisk er hovedspråket. Men Maze er en av disse bygdene.</p>
<p>Hele Nord-Norge opplever fortsatt fraflytting. Det har mange grunner. I løpet av de siste 7 årene har 6000 mennesker flyttet fra de tre nordligste fylkene. Det er mange mennesker. Det er bekymringsfullt, men vi vet at ungdommer ofte må flytte for å ta utdanninger. Og det skjer mye i unge menneskers liv. Vi vil at flest mulig skal komme tilbake og det må vi sikre på mange måter.</p>
<p>En faktor som teller mye er at det er godt samhold på et sted, og at det er positivt for alle innbyggerne og leve og bo på akkurat dette stedet. Andre faktorer er at man har tilgang på grunnleggende tjenester, det gjelder både offentlige og private tilbud.</p>
<p>Jeg vil fremheve at bygdelaget i Maze er en viktig aktør og jeg har blitt imponert over at det iverksettes mange aktiviteter og tiltak som skal skape bolyst. Det er godt å se at frivilligheten er sterk og det i selve frivillighetens år.</p>
<p>Jeg personlig er veldig takknemlig for all den tiden som flere med opprinnelse i Maze har vist meg gjennom at de har veiledet meg, gitt meg kunnskaper og også stilt meg viktige spørsmål. Det har betydd veldig mye for meg som har min oppvekst fra et ganske annet område.</p>
<p>Maze er bygda som ville leve. Mange har kjempet for bygda. Den kampen har betydd mye for så mange andre.</p>
<p>Til avslutning vil jeg si dere at viljen er en verdensmakt.</p>
<p>God førjulstid!</p>
</body></document>
