<document xml:lang="nob" id="no_id"><header><title>Sametinget gir 160.000 kroner i duodjistipend  - Sametinget</title><genre code="admin"/><author><unknown/></author><year>2021</year><wordcount>340</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/sametinget-gir-160-000-kroner-i-duodjistipend.14344.aspx</origFileName><parallel_text xml:lang="sme" location="samediggi_juolluda_160_000_ruvnno_duodjestipeandda.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Sametinget gir 160.000 kroner i duodjistipend</p>
<p><em type="italic">Totalt 14 elever og studenter får duodjistipend fra Sametinget i 2021. </em></p>
<p>Hans Ole Eira    Kenneth Hætta    12 videregående elever og to studenter som tar duodji ved Sámi allaskuvla/Samisk høgskole på masternivå er tildelt Sametingets duodjistipend for 2021. Elever på videregående nivå mottar et stipend på 10.000,- kroner hver, mens masterstudentene som tar duodji på heltid mottar 20.000,- kroner hver.</p>
<p>Sametingsråd Hans Ole Eira (Sp) sier duodji er en viktig del av samisk kulturarv, og en kulturbærende næring med stor betydning for samiske språk, kultur og næringsutvikling. Sametinget ønsker at flere skal få formell kompetanse innenfor duodji.</p>
<p>– Sametingets overordnede mål er å bidra til å utvikle duodji som en fremtidsrettet og attraktiv næring. Det er viktig å sikre rekruttering av nye duodjiutøvere, og Sametingets stipendordning er derfor et godt virkemiddel som støtter opp under duodjiutøvere som ønsker å øke sin faglige kompetanse, sier Eira.</p>
<p>De siste årene har antall søknader til dette stipendet vært stabilt.</p>
<p>– Det er gledelig å se at det er en jevn rekruttering til duodjifaget. Jeg ønsker årets 14 stipendmottakere til lykke med videre utdanningsløp, sier sametingsråden.</p>
<p><em type="italic">Duodjistipendene fordeler seg slik i 2021: </em></p>
<p>- Seks av stipendmottakerne er elever ved Samernas utbildningscentrum i Jokkmokk - Fire av stipendmottakerne er elever i videregående skole som tar Vg1 Design og håndverk, med duodji som hoveddel av programfagene i Kautokeino - To av stipendmottakerne er elever i videregående skole som tar Vg2 Design og duodji på heltid, med duodji som hoveddel av programfagene i Kautokeino - To av stipendmottakerne er masterstudenter fra Norge som på heltid tar duodji ved Sámi allaskuvla i Kautokeino</p>
<p>Sametingets duodjistipend-ordning er rettet mot elever i videregående skole og ordningen omfatter også elever fra norsk side av Sápmi som tar helårige duodji-studier ved Samernas utbildningscentrum i Jokkmokk i Sverige. Det gis også stipend til studenter fra Norge som på heltid eller deltid tar duodji ved Sámi allaskuvla på bachelor- og masternivå.</p>
<p><em type="italic">For mer informasjon eller intervju, kontakt sametingsråd Hans Ole Eira (Sp), tlf 918 61 471 eller e-post </em><em type="italic">hans.ole.eira@samediggi.no </em></p>
</body></document>
