<document xml:lang="nob" id="no_id">
  <header>
    <title>Sametinget og LDO undertegnet samarbeidsavtale</title>
    <genre code="admin"/>
    <author>
      <unknown/>
    </author>
    <year>2017</year>
    <wordcount>318</wordcount>
    <conversion_status type="standard"/>
    <availability>
      <free/>
    </availability>
    <multilingual/>
    <origFileName>https://www.sametinget.no/Nyhetsarkiv/Sametinget-og-LDO-undertegnet-samarbeidsavtale</origFileName>
    <parallel_text xml:lang="sme" location="samediggi-ja-ldo-vuollaicallan-siehtadusa.html"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision: 154948 $; </version>
  </header>
  <body>
    <p type="title">Sametinget og LDO undertegnet samarbeidsavtale</p>
    <p>Sametinget og Likestillings- og diskrimineringsombudet (LDO) har i dag undertegnet samarbeidsavtale, som skal sikre gode samarbeidsrelasjoner på konkrete områder og støtte opp om hverandres arbeid for likestilling og antidiskriminering.</p>
    <p>
      <em type="italic">– Gjennom denne avtalen håper vi å kunne bruke våre felles krefter på en bedre måte, til gode for de samiske samfunnene. Både LDO og Sametinget har kompetanse på ulike felt, og avtalen skal sikre deling av informasjon og felles strategier. Vi håper dette samarbeidet kan bidra til å løfte viktige samfunnsutfordringer, slik som f.eks. vold i nære relasjoner, overfor sentrale myndigheter, sier sametingspresident Aili Keskitalo. </em>
    </p>
    <p>Sametinget og LDO ønsker blant annet å øke innsatsen for å stoppe hatefulle ytringer og rasisme mot samer, og vold mot kvinner og vold i nære relasjoner i samiske miljøer.</p>
    <p type="title">Innspillsmøte</p>
    <p>Sametinget, Likestillings- og diskrimineringsombudet (LDO) og Nasjonal institusjon for menneskerettigheter (NIM) hadde også i dag et innspillsmøte om vold i nære relasjoner, hvor samiske organisasjoner, enkeltpersoner og offentlige instanser fortalte hva de mener om hvordan samer som opplever vold i nære relasjoner kan få tilpasset hjelp, og om hvordan myndighetene kan bidra til å forebygge vold i nære relasjoner.</p>
    <p>Fra sametingsrådet deltok president Aili Keskitalo og rådsmedlem Mikkel Eskil Mikkelsen.</p>
    <p>
      <em type="italic">– Det er viktig at alle gode krefter arbeider sammen om disse temaene. Fortielse og hemmelighold fører ikke til bedring. Det må bli greit å si ifra om vold i nære relasjoner i det samiske samfunn, og ikke minst: sentrale myndigheter må ta dette temaet på alvor når Sametinget ber om hjelp for å bekjempe volden, sier Keskitalo. </em>
    </p>
    <p>Regjeringen skal møte FNs kvinnekomité 8. november i år, og kan da forvente spørsmål om hva Norge gjør for å beskytte og hjelpe kvinner som er utsatt for vold i nære relasjoner. Både Sametinget, LDO og NIM kommer til å være tilstede på møtet, og de vil bruke innspillene i sine anbefalinger til regjeringen om hvilke tiltak som trengs.</p>
  </body>
</document>
