<document xml:lang="nob" id="no_id"><header><title>600 000 kroner i støtte til samisk litteratur og kulturtiltak - Sametinget</title><genre code="admin"/><author><unknown/></author><year>2024</year><wordcount>546</wordcount><conversion_status type="standard"/><availability><free/></availability><multilingual/><origFileName>https://sametinget.no/adasa/600-000-kroner-i-stotte-til-samisk-litteratur-og-kulturtiltak.28998.aspx?sprak=1</origFileName><parallel_text xml:lang="sme" location="600_000_ruvnno_doarjjan_sami_girjjalasvuhtii_ja_kulturdoaibmabijuide_.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">600 000 kroner i støtte til samisk litteratur og kulturtiltak</p>
<p><em type="italic">Sametingsrådet har bevilget 100 000 kroner i støtte til samisk litteratur og 500 000 kroner til kulturtiltak. Midlene går blant annet til utgivelse av video- og lydbok til nordsamisk og til flere samiske filmer og serier. </em></p>
<p><em type="italic">Vásit Sápmi AS </em>i Seiland har fått 100 000 kroner i tilskudd til å lage video- og lydbok av boken <em type="italic">Julláža moddjenlávka, </em>skrevet av Åsá Márgget Anti. Boken passer til større barn og ungdom. </p>
<p xml:lang="smj">Maja Kristine Jåma    Árvu/Sametinget</p>
<p>– Det finnes få lyd- og videobøker på nordsamisk for barn og ungdom, og det er flott å kunne bidra til å gjøre litteraturen mer tilgjengelig, sier sametingsråd Maja Kristine Jåma (NSR).</p>
<p>I tillegg har sametingsrådet gitt tilskudd til fire forskjellige prosjekter innenfor film- og dokumentarsjangeren.</p>
<p><em type="italic">Stær AS </em>i Tromsø har fått 100 000 kroner til å utvikle en filmatisert joikemusikal sammen med Elle Sofe Sara, med prosjektnavn <em type="italic">ÁRRU </em>. Joikemusikalen skal ha verdenspremiere i 2025 og vil være den første joikemusikalen som skal produseres. Sara er også den første samiske kvinnelige regissør som har fått produksjonsstøtte fra Norsk filminstitutt. </p>
<p>– Elle Sofe Sara er en særdeles dyktig kunstner og med hennes hånd over et slikt stort prosjekt, som er det første av sitt slag, er jeg trygg på at dette vil ende i en musikal som vil kunne nå langt utenfor Sápmis grenser, sier Jåma.</p>
<p><em type="italic">7ish film AS </em>i Skibotn har fått 100 000 kroner til å produsere en kortfilm med navn <em type="italic">Romssa Táksi </em>. Handlingen er satt til Tromsø, der to unge samiske jenter må håndtere rasisme som de blir konfrontert med mens de venter i taxikø. </p>
<p>I tillegg har <em type="italic">Paranord Film AS </em>i Alta fått 100 000 kroner til en fiksjonsfilm, basert på Niillas Somby sin historie, som skal hete <em type="italic">In my hand </em>. Filmen skal være et bidrag til Bodø 2024, og skal undersøke spørsmål som er veldig aktuelle i dagens verden; blant annet om hvilke ofre man er villig til å gjøre for sitt eget folk. </p>
<p><em type="italic">Alfred film og TV AS </em>i Tromsø har fått 100 000 kroner til prosjektet <em type="italic">Oro Jaska </em>, som er en samiskspråklig ungdomsserie som skal distribueres på NRK. Historien følger en vennegjeng i Karasjok der alle i gjengen blir berørt av en dramatisk hendelse, en festvoldtekt. Seriens tema er hvordan det er å vokse opp i små, tettvevde samfunn, der åpenhet og det å få være seg selv er vanskelig. </p>
<p>– Det er fabelaktig at vi har kunnet støtte så mange gode prosjekter på filmsiden denne gang. Alle disse vil ha stor historisk verdi og er med på å sette søkelys på en del samfunnsproblemer som det er på tide å få mer opp i lyset, sier Jåma.</p>
<p>I tillegg har <em type="italic">Nordfar AS </em>i Misvær fått 100 000 kroner til de å dokumentere og løfte fram den samiske historien i pitesamisk område med prosjektet <em type="italic">Mujto - den pitesamiske fortellingen </em>. Prosjektet vil være en del av Bodø 2024 og bygger på Sannhets- og forsoningskommisjonens rapport, med ønske om å fylle kunnskapshullene omkring pitesamisk historie. </p>
<p>– Pitesamisk historie er lite dokumentert, og det har stor betydning å dokumentere kunnskap om pitesamisk kultur og historie, og jeg er glad for at dette nå kan bli belyst, presentert og formidlet under Bodø 2024, sier Jåma.</p>
</body></document>
