<document xml:lang="nob" id="no_id"><header><title>Sametinget ber KS prioritere lærere med samisk språkkompetanse i arbeidstidsforhandlinger - Sametinget</title><genre code="admin"/><author><unknown/></author><year>2023</year><wordcount>438</wordcount><conversion_status type="standard"/><availability><free/></availability><multilingual/><origFileName>https://sametinget.no/saernieh/sametinget-ber-ks-prioritere-larere-med-samisk-sprakkompetanse-i-arbeidstidsforhandlinger.25313.aspx?sprak=1</origFileName><parallel_text xml:lang="sme" location="samediggi_bivda_ks_vuoruhit_oahpaheddjiid_geain_lea_samegiel_gelbbolasvuohta_bargoaiggi_siehtadallamiin_.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Sametinget ber KS prioritere lærere med samisk språkkompetanse i arbeidstidsforhandlinger</p>
<p>– <em type="bold">Vi risikerer å ha langt færre samisklærere de neste tiårene, derfor sender Sametinget innspill til lønnsforhandlingene for aller første gang, sier sametingsråd Mikkel Eskil Mikkelsen (NSR). </em>     </p>
<p xml:lang="sme">Mikkel Eskil Mikkelsen    Åse M.P. Pulk/Sámediggi</p>
<p>Sametingsrådet anmoder KS om å løfte og å prioritere samiske lærere som underviser i og på samisk, ved neste lønnsoppgjør. Sametinget svært bekymret for fremtiden i samisk skole har gitt innspill om å forhandle særskilt på lønns- og arbeidsvilkår til samisklærere.</p>
<p>– Norge står i en samisk lærerkrise. Mangelen på lærere som kan undervise i og på samisk i skole og barnehage er prekær og lønns- og arbeidsvilkårene for samisklærere er derfor viktig del av å rekruttere nye og beholde erfarne samisklærere i jobb, sier Mikkelsen</p>
<p type="title">Liten gruppe lærere med trippel-kompetanse</p>
<p>Det er en liten gruppe lærere Sametinget gir innspill om, forklarer Mikkelsen.</p>
<p>– Det er for eksempel 226 lærere som underviser i og på samisk i grunnskolen for skoleåret 2022-2023. Med en slik forholdsvis liten gruppe lærere med sårt tiltrengt og etterspurt kompetanse i samfunnet så mener Sametinget at det burde være mulig å prioritere samisklærere særskilt. Dette er særlig viktig med tanke på at de innehar en trippel-kompetanse som består av fag, språk og kultur sier Mikkelsen</p>
<p type="title">Arbeidsvilkår i tillegg til lønnsforhandlingene</p>
<p>Sametingsrådet ber KS forhandle særskilt på arbeidstidsavtalene som lærere har. Mikkelsen viser til at samisklærere har små fagmiljø og må produsere læremateriell til eget bruk.</p>
<p>– På bakgrunn av den totale situasjonen for samiske lærere, med høy arbeidsbelastning, små fagmiljø og behovet for å rekruttere flere lærere til å undervise i og på samisk gir vi innspill på at KS burde ha søkelys på deres arbeidstidsavtaler, der lærere som underviser i og på samisk også bør få nedsatt leseplikt som kompensasjon for manglende samiske læremidler. Det totale bildet viser at samisklærere gjerne har en mer krevende arbeidshverdag enn sine kollegaer, sier Mikkelsen.</p>
<p type="title" xml:lang="dan">Lærerkrise</p>
<p>Lærerkrisen er prekær, slår sametingsrådet fast i sitt innspill. Flere rapporter peker mangelen over hele landet. Sametinget og regjeringen har samarbeidet omkring en stortingsmelding om rekruttering av samisklærere til barnehage og skole.</p>
<p>– Vi løser ikke lærerkrisen bare gjennom lønn. Derfor har Sametinget og regjeringen har hatt dialog omkring kommende stortingsmelding som i 2023 vil omhandle temaene <em type="italic">kompetanse og rekruttering i barnehage, grunnopplæring og høyere utdanning </em>. Sametinget har store forventninger til at denne stortingsmeldingen kan bidra til å få et enda større økt fokus med tiltak på rekruttering av lærere med samiskspråklig kompetanse i årene fremover, sier Mikkelsen    </p>
<p><em type="italic">For spørsmål eller intervju, ta kontakt med sametingsråd Mikkel Eskil Mikkelsen (NSR), tlf.    +47 917 42 161 , </em>mikkel.eskil.mikkelsen@samediggi.no </p>
</body></document>
