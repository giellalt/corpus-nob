<document xml:lang="nob" id="no_id"><header><title>PRM: Enighet om samer og nasjonalparker - Sámediggi Sametinget</title><genre code="admin"/><author><unknown/></author><publChannel><publication><publisher>Sámediggi/Sametinget</publisher></publication></publChannel><wordcount>246</wordcount><conversion_status type="standard"/><availability><free/></availability><submitter name="" email="divvun@samediggi.no"/><origFileName>http://samediggi.no/Artikkel.aspx?aid=1587&amp;sprak=Norsk&amp;Print=1</origFileName><parallel_text xml:lang="sme" location="samediggi-article-1587.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision: 154948 $; </version></header><body><p>PRM: Enighet om samer og nasjonalparker - Sámediggi Sametinget</p>
<p type="title">PRM: Enighet om samer og nasjonalparker</p>
<p>Sametinget og Miljøverndepartementet er enige om hvordan vernplanarbeid skal foregå for å sikre samisk medbestemmelse ved opprettelse av nasjonalparker eller annet vern i samiske områder.</p>
<p>- Enigheten er viktig, fordi den sikrer at lokalbefolkningens bruk av sine nærområder blir vektlagt i alt arbeid med vern i framtiden. Gjennom aktiv samisk deltakelse i utrednings- og beslutningsprosesser, og gjennom formidling av samisk kompetanse innen naturbruk, vil vernearbeidet styrkes.  Og de samiske interessene vil bli bedre ivaretatt enn hva tilfellet har vært til nå, sier Keskitalo.</p>
<p>Sametinget og Miljøverndepartementet har etter konsultasjoner blitt enige om felles retningslinjer for verneplanarbeidet etter naturvernloven i samiske områder. Avtalen ble underskrevet av sametingspresident Aili Keskitalo og miljøvernminister Helen Bjørnøy i Oslo i dag. Sametinget har siden 2003 arbeidet for retningslinjer som sikrer samisk deltakelse i alle planstadier ved verneprosesser. Dagens avtale sikrer dette, og er en konkretisering av statens plikt til å gjennomføre konsultasjoner med samene i tråd med prinsippene i ILO-konvensjon nr. 169 om urfolk og stammefolk i selvstendige stater.</p>
<p>- Avtalen innebærer at det kan opprettes egne lokale arbeidsutvalg med samisk representasjon i arbeidet med nasjonalparker. Samtidig innebærer dette at det samiske samfunnets kapasitet og kompetanse for vern og forvaltning av verneområder må styrkes. Det er naturlig at Regjeringen bevilger midler over statsbudsjettet slik at disse oppgavene blir tilfredsstillende løst, sier Keskitalo.</p>
<p>Aili Keskitalo</p>
<p>Sametingspresident</p>
<p>Aili Keskitalo</p>
<p>Telefon</p>
<p>Mobil</p>
<p>78 47 40 00</p>
<p>971 29 305</p>
</body></document>