<document xml:lang="nob" id="no_id"><header><title>Vil ha økt kunnskap om valgmanntallet  - Sametinget</title><genre code="admin"/><author><unknown/></author><year>2024</year><wordcount>308</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/vil-ha-okt-kunnskap-om-valgmanntallet.33824.aspx</origFileName><parallel_text xml:lang="sme" location="dahttot_eanet_mahtolasvuohta_valgajienastuslogu_birra.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title" xml:lang="nno">Vil ha økt kunnskap om valgmanntallet</p>
<p><em type="italic">Forvaltningen av Sametingets valgmanntall er ett av fundamentene for det samiske demokratiet og det er behov for økt kunnskap om Sametingets valgmanntall. Det uttaler Sametingets plenumsledelse i forslaget sitt til Sametingets plenum. </em></p>
<p>Tom Sottinen    Árvu/Sametinget</p>
<p>Sametingets plenumsledelse forvalter Sametingets valgmanntall, og har fremmet en sak om styrking av informasjon om valgmanntallet for Sametingets plenum som skal behandle saken neste uke. I forslaget foreslår plenumsledelsen noen konkrete tiltak for å øke kunnskapen hos det samiske folket om vilkårene for å bli oppført i valgmanntallet og øke kunnskapen om selve forvaltningen av valgmanntallet.</p>
<p>– Det er viktig at det samiske folket, og særlig unge samer som snart kan stemme ved sametingsvalget, kjenner til hvordan man skriver seg inn i manntallet og hvilke vilkår som må oppfylles, sier Sametingets plenumsleder Tom Sottinen (Bb/Ap).</p>
<p>Plenumsvedtaket i denne saken vil gi grunnlag for iverksetting av en rekke tiltak for å øke kunnskapene om valgmanntallet hos det samiske folket. Sametingets plenumsledelse foreslår en rekke informasjonstiltak, blant annet å styrke informasjonen rettet mot samiske elever i videregående opplæring gjennom oppsøkende virksomhet. Det redegjøres også om plenumsledelsens mandat som innebærer at Sametingets plenumsledelse kan gjennomføre nødvendige undersøkelser av kunnskapsnivået om kriteriene i valgmanntallet blant dem som allerede er innskrevet.</p>
<p>Plenumsledelsen peker også på at Sametinget ikke har god nok kunnskap om hvorfor personer som allerede er oppført i valgmanntallet velger å melde seg ut. Plenumslederen ser en mulighet til å innhente mer kunnskap om dette.</p>
<p>– For Sametinget er det viktig å vite årsakene til utmelding, derfor vurderer vi å innføre et valgfritt felt i utmeldingsskjemaet hvor man kan begrunne årsak til utmeldelse. Sametinget har som mål at alle samer som oppfyller kriteriene for å kunne skrive seg inn i valgmanntallet gjør det og aktiviserer stemmeretten sin, sier Sottinen.</p>
<p>Les sakspapirene i sak 039/24 Styrking av informasjon om Sametingets valgmanntall</p>
</body></document>
