<document xml:lang="nob" id="no_id"><header><title>Ber om hastemøte med ministeren om reinpåkjørsler</title><genre code="admin"/><author><unknown/></author><year>2017</year><wordcount>266</wordcount><conversion_status type="standard"/><availability><free/></availability><multilingual/><origFileName>https://www.sametinget.no/Nyhetsarkiv/Ber-om-hastemoete-med-ministeren-om-reinpaakjoersler</origFileName><parallel_text xml:lang="sme" location="bivda-hoahppocoahkkima-ministariin-go-bohccot-vuddjojit-togii.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title" xml:lang="nno">Ber om hastemøte med ministeren om reinpåkjørsler</p>
<p><em type="italic">Sametingspresident Aili Keskitalo synes at det er helt uakseptabelt at rein fortsatt blir påkjørt av tog i Nordlandsbanen. Nå ber hun om et møte med samferdselsminister Ketil Solvik-Olsen om igangsetting av strakstiltak. </em></p>
<p>Sist helg ble minst 106 rein påkjørt og drept av tog i Nordlandsbanen. Sametingspresident Aili Keskitalo har i dag snakket med reineier Ole Henrik Kappfjell i Jillen Njaarke reinbeitedistrikt, og er veldig bekymret over å høre hvordan situasjonen er i dette distriktet.</p>
<p>– Reineierne har prøvd å kontakte Bane Nor, men det har ikke nyttet. Det er skremmende at slikt kan skje hvert år, selv om jernbaneselskapet vet at det er rein der, sier Keskitalo.</p>
<p>Sametingsrådet har i lang tid vært bekymret over situasjonen på Nordlandsbanen. Det har ved flere anledninger vært kontakt mellom Sametingsrådet og Samferdselsdepartementet om reinpåkjørslene på Nordlandsbanen.</p>
<p>– Nå må Samferdselsdepartementet be Bane Nor om å ta hensyn til reindrifta og tvinge dem til å sette i gang tiltak for å hindre flere påkjørsler, sier Keskitalo, som minner på at dette distriktet i vår mistet ca. 100 rein da dyrene falt utfor en skrent, og nå skjer dette. Reinpåkjørslene fortsetter.</p>
<p>– Dette er helt uakseptabelt. Når vi ser at man på svensk side av Sápmi har satt opp gjerder langs jernbanen, og at dette fungerer, så må det være mulig å gjøre dette også på norsk side.</p>
<p>Keskitalo ber om at Samferdselsdepartementet finansierer strakstiltak.</p>
<p>– I denne saken kan man ikke vente eller utsette tiltak. Her må man igangsette tiltak med en gang, sier Keskitalo.</p>
<p xml:lang="sme"><em type="italic">Kontaktinformasjon: Sametingspresident Aili Keskitalo, +47 971 29 305 </em></p>
</body></document>
