<document xml:lang="nob" id="no_id"><header><title>Statsbudsjettet 2024 - Sametinget</title><genre code="admin"/><author><unknown/></author><year>2023</year><wordcount>409</wordcount><conversion_status type="standard"/><availability><free/></availability><multilingual/><origFileName>https://sametinget.no/adasa/statsbudsjettet-2024.27820.aspx?sprak=1</origFileName><parallel_text xml:lang="sme" location="stahtabuseahtta_2024.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title" xml:lang="nno">Statsbudsjettet 2024</p>
<p><em type="italic">- Regjeringen leverer ikke det de selv har lovet samene med dette forslaget til statsbudsjett. Det er oppsiktsvekkende og skuffende etter at Sannhets- og forsoningskommisjonen til de grader har dokumentert hvor store behovene er, sier sametingsråd Runar Myrnes Balto (NSR).    </em>   </p>
<p>Runar Myrnes Balto    Kenneth Hætta</p>
<p>I statsbudsjettet får Sametinget ingen økning utover prisvekst og øremerkinger til Det samiske nasjonalteateret Beaivváš og oppfølging av <em type="italic">Meld. St. 13 (2022–2023) Samisk språk, kultur og samfunnsliv — Kompetanse og rekruttering i barnehage, grunnopplæring og høyere utdanning. </em> – Dessverre var det som vi fryktet. Den samiske <span type="quote" xml:lang="dan">«kraftpakken»</span> på 37 millioner var alt vi fikk. Der er 20 millioner til andre offentlige instanser og resten er øremerkede midler. Vi må dessverre konstatere at Regjeringen heller ikke denne gangen leverer det såkalte kulturløftet de har lovet, sier Balto.  – Det blir helt feil av Regjeringen å regne prisvekst i forhold til det ordinære budsjettet i 2023, da vi fikk 12 millioner for å dekke ekstraordinær lønns- og prisstigning i revidert budsjett 2023, i likhet med alle andre på statsbudsjettet. Prisveksten til Sametinget er 4,3 prosent og ikke 6,3 prosent som man kan få inntrykk av når man leser statsbudsjettet, sier sametingsråd Runar Myrnes Balto.     </p>
<p>Sametinget har i sitt budsjettarbeid overlevert samiske budsjettbehov til myndighetene, og har i plenumssak 14/23 " <em type="italic">Sametingets innspill til regjeringen - Statsbudsjettet 2024 </em>" uttalt at det samlede bevilgningsbehovet er 270 millioner. Dette inkluderer et enormt etterslep etter mange år med realnedgang på Sametingets budsjett. – Vi har hatt store forventninger til statsbudsjettet for 2024, og har behov for et løft på 270 millioner. Regjeringen har i Hurdalsplattformen lovet et kraftig språk- og kulturløft. Det er helt avgjørende at Sametinget får økte midler om det løftet skal holdes. De samiske kulturinstitusjonene og kulturutøverne som ikke nevnes direkte i statsbudsjettet – og det gjelder de fleste – blir stående på stedet hvil, noe som er veldig beklagelig, sier en skuffet Myrnes Balto. SAMINOR 3 – den historisk store folkehelseundersøkelsen Senter for samisk helseforskning har satt i gang – trengte 30 millioner for å ha nok til å fullføre undersøkelsen i 2024. Det er bevilget 13 millioner til formålet i 2024.    </p>
<p>– SAMINOR 3 vil kunne gi kunnskap om helse og levekår i samisk, kvensk og norsk befolkning i utvalgte områder i Nord- og Midt-Norge, og er åpenbart viktig i lys Sannhets- og forsoningskommisjonens rapport. Det er uforståelig for meg at ikke regjeringen vil satse på dette tiltaket, avslutter Runar Myrnes Balto.</p>
</body></document>
