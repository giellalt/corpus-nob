<document xml:lang="nob" id="no_id"><header><title>PRM: Gir støtte til samisk språkdusj i Tromsø</title><genre code="admin"/><author><unknown/></author><year>2018</year><wordcount>329</wordcount><conversion_status type="standard"/><availability><free/></availability><multilingual/><origFileName>https://www.sametinget.no/Nyhetsarkiv/PRM-Gir-stoette-til-samisk-spraakdusj-i-Tromsoe</origFileName><parallel_text xml:lang="sme" location="prd-doarju-giellamovttiidahttindoaimma-romssas.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title" xml:lang="nno">PRM: Gir støtte til samisk språkdusj i Tromsø</p>
<p>Sametingsrådet gir 300.000 kroner i støtte til prosjektet Romssa giellariššu (Tromsø samiske språkdusj), som skal styrke bruken av samisk språk blant barneskoleelever i Tromsø.</p>
<p>Tanken er å samle elevene tre timer én gang i uka til aktiviteter ledet av unge, samisktalande voksne. Dette vil være utenfor ordinær undervisning, og fokus skal være på å hele tiden snakke samisk.</p>
<p>Sametingspresident Aili Keskitalo er veldig positiv til prosjektet.</p>
<p><em type="italic">– Dette er noe nytt som kommer i tillegg til den vanlige samiskundervisningen, og som vil bidra til å styrke samiskkompetansen til elevene. Det vil øke elevenes omgang med samisk betraktelig. </em></p>
<p>Nylig framførte Lena Romsdal Hætta sin mastergrad, som har fått tittelen <span type="quote">«Å videreføre språket til barna mine var mye vanskeligere enn jeg trodde»</span> – En undersøkelse av Samisk språksituasjon i Alta. Hun oppdaget at selv om foreldre ønsker at barna skal snakke samisk i det daglige er det vanskelig. Mange har forsøkt, men ikke lyktes.</p>
<p><em type="italic">– På steder hvor den samiske befolkningen er i klart mindretall vil det kunne være vanskelig å gjøre språket til en naturlig del av barnas hverdag. Derfor er språkstimuleringsarenaer som Romssa giellariššu særlig viktige, sier Keskitalo. </em></p>
<p>Romssa giellariššu er et samarbeid mellom Tromsø kommune og UiT Norges arktiske universitet. Samisk foreldrenettverk i Tromsø støtter prosjektet. Det skal rekrutteres samiskspråklige studenter som skal få ansvar for gjennomføring av aktivitetene i prosjektet, og disse skal få veiledning fra språkforskere og andre. Det er også etablert ei referansegruppe for prosjektet sammensatt av språkarbeidere som har erfaring med revitaliseringsarbeid fra ulike deler av Sápmi.</p>
<p>– Prosjektet virker å være godt planlagt, det har gode samarbeidspartnere, og det virker som prosjektet har gode muligheter for å lykkes. Det er også positivt at prosjektet vil bli delt med andre interesserte dersom det gir gode resultater, sier Keskitalo.</p>
<p><em type="italic">For intervju eller spørsmål, kontakt sametingspresident Aili Keskitalo , tlf. +47 971 29 305. Bilder av Keskitalo finnes her . De kan brukes fritt ved kreditering av fotograf. </em></p>
</body></document>
