<document xml:lang="nob" id="no_id"><header><title>Sametinget klar til å støtte flere samiske barnehageplasser i Alta - Sametinget</title><genre code="admin"/><author><unknown/></author><year>2021</year><wordcount>321</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/sametinget-klar-til-a-stotte-flere-samiske-barnehageplasser-i-alta.17755.aspx</origFileName><parallel_text xml:lang="sme" location="samediggi_gearggus_doarjut_eambbo_samegiel_manaidgardesajiid_alttas.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Sametinget klar til å støtte flere samiske barnehageplasser i Alta</p>
<p><em type="italic">Alta kommune skal 17. november behandle sak om opprettelse av flere samiske barnehageplasser. Sametingsråd Mikkel Eskil Mikkelsen (NSR) gleder seg over forslaget og står klar til å støtte utvidelsen økonomisk. </em></p>
<p>Mikkel Eskil Mikkelsen    Árvu/Sametinget     17. november skal Hovedutvalg for oppvekst og kultur i Alta behandle sak om utvidelse av samiske barnehageplasser i kommunen fra august 2022, som innebærer en utvidelse med 14 plasser i Álttá Siida, samt utvidelse med 6 plasser i Guovddáš mánáidgárdi.</p>
<p>– Dette er virkelig en god nyhet og jeg håper at vi ser forslaget bli vedtatt i kommunestyret, sier Mikkelsen.</p>
<p type="title" xml:lang="nno">En utfordring over lang tid</p>
<p>Alta kommune har i flere år manglet samiske barnehageplasser og flere foreldre har etterlyst et tilbud til deres barn. Mikkelsen synes det er godt å se at Alta kommune har mulighet til å møte det behovet som finnes.</p>
<p>– Det har vært et tema som har blitt drøftet mellom Sametinget og Alta over flere år, og som endelig kan bli løst. Alta blir med dette en enda bedre by for samiske barn, og jeg håper at jeg kan få gratulere Alta kommune om ikke lenge, sier Mikkelsen.</p>
<p type="title">Sametinget klar til å støtte</p>
<p>Sametinget har lovet økonomisk støtte til Alta kommune for opprettelse av flere samiske barnehageplasser. Mikkelsen holder fast ved løftet.</p>
<p>– Den lovnaden står ved lag og jeg håper Sametinget får mulighet til å følge opp utvidelsen av samiske barnehageplasser i Alta med økonomisk støtte.</p>
<p>Mikkelsen tror at Sametinget må se på hvordan man bedre kan treffe behovene når man senere i perioden skal revidere Sametingets tilskuddsordninger.</p>
<p>– Det er likevel ved at kommuner blir med i forvaltningsområdet for samiske språk at Sametinget kan gi økonomisk støtte av betydning, sier Mikkelsen og viser til at Alta ikke er en del av forvaltningsområdet for samiske språk.</p>
<p><em type="italic">For intervju eller spørsmål, kontakt sametingsråd Mikkel Eskil Mikkelsen (NSR), tlf. +47 917 42 161, </em><em type="italic">mikkel.eskil.mikkelsen@samediggi.no </em></p>
</body></document>
