<document xml:lang="nob" id="no_id"><header><title>Statens Barnehus til Karasjok etter konsultasjoner - Sametinget</title><genre code="admin"/><author><unknown/></author><year>2023</year><wordcount>298</wordcount><conversion_status type="standard"/><availability><free/></availability><multilingual/><origFileName>https://sametinget.no/oddasat/stahta-manaidviessu-karasjohkii-konsultasuvnnaid-mannil.26405.aspx?sprak=1</origFileName><parallel_text xml:lang="sme" location="stahta_manaidviessu_karasjohkii_konsultasuvnnaid_mangngil_.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Statens Barnehus til Karasjok etter konsultasjoner</p>
<p><em type="bold">Sametingsrådet har gjennom konsultasjoner blitt enige med Finnmark politidistrikt om å lokalisere Statens Barnehus til Karasjok. I Karasjok vil samiske barn møte samisk språk, kultur og barnefaglig kompetanse i Barnehuset. Politidistriktet vil også opprette Barnehus i Alta, og opplyser at de vil søke finansiering til en tredje lokalisering i Kirkenes. </em>   </p>
<p>Berit Marie P. E. Eira og Runar Myrnes Balto    Anne Henriette Nilut/Sámediggi</p>
<p>– Jeg er veldig glad for at vi har bidratt til å opprette Statens Barnehus i Karasjok gjennom dette konsultasjonsresultatet. Samtidig ønsker jeg å takke Finnmark politidistrikt for samarbeidet, som har konsultert med Sametinget for første gang, sier sametingsråd Runar Myrnes Balto (NSR), som har det politiske ansvaret for konsultasjonene for Sametinget.</p>
<p>Sametingsråd Berit Marie Eira (JSL) har overtatt ansvaret for arbeid mot vold og overgrep i det samiske samfunnet i sametingsrådet. Hun er også glad for at det blir et Barnehus i Karasjok.</p>
<p>– Med dette er vi med på å sikre et godt tilbud til samiske barn som opplever vold og overgrep. Det er veldig viktig for dem å få et tilbud som er tilpasset deres språk og kultur, sier Eira.</p>
<p>Statens Barnehus er et tilbud til barn og ungdom som kan ha vært utsatt for, eller vært vitne til vold eller seksuelle overgrep, der det foreligger anmeldelse. Tilbudet gis også til voksne med psykisk utviklingshemming. Statens Barnehus gir også råd og veiledning til privatpersoner og offentlige instanser i anonyme saker som er uavklarte. Barn som besøker Barnehuset, skal få en koordinert og god oppfølging med involvert fagpersonell samlet på ett sted. Barnehuset skal tilrettelegge for avhør og medisinske undersøkelse og ivareta koordinering av tverrfaglig og tverretatlig samhandling.</p>
<p>I dag er det etablert 11 Barnehus i Norge. Barnehuset i Tromsø har hatt ansvar for tilbud til samiske barn.</p>
</body></document>
