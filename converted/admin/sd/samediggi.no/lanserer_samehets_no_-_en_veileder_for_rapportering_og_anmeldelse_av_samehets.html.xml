<document xml:lang="nob" id="no_id"><header><title>Lanserer samehets.no – en veileder for rapportering og anmeldelse av samehets - Sametinget</title><genre code="admin"/><author><unknown/></author><year>2024</year><wordcount>365</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/lanserer-samehets-no-en-veileder-for-rapportering-og-anmeldelse-av-samehets.32072.aspx</origFileName><parallel_text xml:lang="sme" location="almmuhit_samehets_no_-_bagadus_samecielaheami_raporterema_ja_vaidima_birra.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Lanserer samehets.no – en veileder for rapportering og anmeldelse av samehets</p>
<p><em type="italic">Det kan være vanskelig å vite hvilke rettigheter og muligheter man har dersom man opplever samehets. Derfor lanserer Sametinget, i samarbeid med Politidirektoratet, nettsiden samehets.no. </em></p>
<p>Utforming av en veileder for hvordan rapportere og anmelde samehets er ett av 17 tiltak i Sametingets handlingsplan mot samehets, som ble enstemmig vedtatt av Sametingets plenum i 2022. Det er dette tiltaket som nå realiseres gjennom nettsiden samehets.no.</p>
<p>– Svært mange samer opplever samehets. Likevel mottar politiet, Likestillings- og diskrimineringsombudet og andre offentlige instanser få henvendelser om samehets. En av tilbakemeldingene som kom fra det samiske samfunnet da vi hentet innspill til Sametingets handlingsplan mot samehets, var at det oppleves uklart hvilke rettigheter og muligheter man har. Med samehets.no ønsker vi å svare på denne utfordringen, sier sametingsråd Runar Myrnes Balto (NSR).</p>
<p>Nettsiden henvender seg til samer som har opplevd samehets, og gir veiledning om hva en kan gjøre i ulike situasjoner. Veilederen tar utgangspunkt i ulike arenaer hvor man kan oppleve samehets: digitalt, på jobb, på skole, i media, i møte med det offentlige og andre steder. Videre gir nettsiden informasjon om temaer, slik som hva samehets er, hva loven sier, hvordan snakke med barn om samehets, og oversikt over tjenester som kan gi råd, veiledning og informasjon. Dermed kan nettsiden være nyttig for alle som behøver informasjon om fenomenet samehets.</p>
<p>Sametinget har samarbeidet tett med Politidirektoratet i utviklingen av nettsiden. Siden inkluderer blant annet en egen veileder for deg som vil anmelde samehets til politiet og videoer utviklet av politiet om hatkriminalitet, om anmeldelse og om politiets tips-funksjon.</p>
<p>– Politidirektoratet er glad for å kunne samarbeide med Sametinget for å bidra til å gi råd og veiledning til de som utsettes for samehets. Samehets favner ulike ytringer og handlinger, hvorav noe også vil kunne regnes som hatkriminalitet. Politiet ønsker å bidra til en større bevissthet om samehets i befolkningen, og på hvordan vi som samfunn møter denne samfunnsutfordringen. Vi håper samehets.no vil være et viktig bidra i så måte, sier Politidirektoratets avdelingsdirektør Bjørn Vandvik</p>
<p>Samehets.no lanseres 24. april kl. 12.30 i Sametingets bibliotek i Karasjok. Arrangementet sendes direkte på Sametingets nett-TV.</p>
<p>Les Sametingets handlingsplan mot samehets</p>
</body></document>
