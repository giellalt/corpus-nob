<document xml:lang="nob" id="no_id"><header><title>Samisk utmarksbruk – meahcásteapmi – med i Nasjonale forventninger - Sametinget</title><genre code="admin"/><author><unknown/></author><year>2023</year><wordcount>453</wordcount><conversion_status type="standard"/><availability><free/></availability><multilingual/><origFileName>https://sametinget.no/saernieh/samisk-utmarksbruk-meahcasteapmi-med-i-nasjonale-forventninger.26511.aspx?sprak=1</origFileName><parallel_text xml:lang="sme" location="meahcasteapmi_mielde_nasunala_vuordamusain_.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Samisk utmarksbruk – meahcásteapmi – med i Nasjonale forventninger</p>
<p><em type="italic">Sametingsrådet er tilfreds med at Regjeringa for første gang har tatt inn meahcásteapmi, samisk utmarksbruk, i sine forventninger til regional og kommunal planlegging, etter innspill fra Sametinget. – Det er et skritt i riktig retning og et godt grunnlag for å øke anerkjennelsen og forståelsen for samisk utmarksbruk, sier sametingsråd Maja Kristine Jåma (NSR).    </em></p>
<p>Maja Kristine Jåma    Árvu/Sametinget</p>
<p>Samisk utmarksbruk – <em type="italic">meah </em><em type="italic">cásteapmi </em>– bygger på tradisjon og kunnskap om utnytting av tilgjengelige ressurser for livsoppholdet, og er en viktig del av det samiske kulturgrunnlaget.    </p>
<p>Andre viktige temaer som sametingsrådet har spilt inn og som er tatt inn i forventningsdokumentet er om språk, sjøsamiske interesser, reindrift og erfaringsbasert kunnskap.</p>
<p>– Jeg er glad for at vi har fått inn noen punkter av våre innspill, noe  som  bidrar til et bedre dokument og utgangspunkt for å  sikre og utvikle samisk kultur, næringsliv og samfunnsliv sier Jåma.</p>
<p>Regjeringen skal hvert fjerde år legge fram nasjonale forventninger til regional og kommunal planlegging for å fremme en bærekraftig utvikling i hele landet. Forventningene skal følges opp i arbeidet med planstrategier og planer i fylkeskommunene og kommunene og legges til grunn av statlige myndigheter når de deltar i planprosessene.</p>
<p>Ikke uventet er hele forventningsdokumentet lagt opp etter 2030-agendaen og FNs bærekraftsmål.</p>
<p>– Sametingsrådet stiller seg bak arbeidet med klimatiltak og redusert klimautslipp, men vi vil understreke at dette ikke må gå på bekostning av samiske rettighetshavere, samiske samfunn og næringsliv. Som det nevnes i forventningsdokumentet så er det i arktiske strøk at konsekvensene av klimaendringene merkes betydelig allerede, sier Jåma.</p>
<p>Sametingsrådet mener at samiske verdier fra de samiske språkene, samisk kultur, samiske næringer, likeverd samt respekt for egen og andres kultur må vektlegges i arbeidet med klimatilpasning i samiske områder. Videre er det viktig med medvirkning fra de som lever og virker i området som en del av beslutningsgrunnlaget.</p>
<p>Sametingsrådet er derfor tilfreds med at det i forventningsdokumentet legges frem at naturgrunnlaget for samisk kultur og næringsutvikling vektlegges og arbeidet med å redusere tap av naturområder og ivareta naturmangfoldet har stort fokus.</p>
<p>Videre er sametingsrådet fornøyd med at regjeringen legger opp til forventninger om bruk av samisk språk i planleggingen, og at vurderingen må tas på kommunal og regionale planstrategier, som er overordnende planer som gir føringer for de andre planene i kommunene og fylkene.</p>
<p>– Vi forventer at de nye nasjonale forventningene til regional og kommunal planlegging skal gi tydeligere og bedre signaler om hvilke samiske hensyn som skal tas ved all planlegging de kommende årene, og at dette vil være positivt for samisk utmarksbruk, bruk av arealer i sjø og reindrift, sier Jåma.</p>
<p>Les mer om Nasjonale forventningar til regional og kommunal planlegging 2023–2027 på Regjeringens nettsider</p>
</body></document>
