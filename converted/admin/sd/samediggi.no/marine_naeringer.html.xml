<document xml:lang="nob" id="no_id"><header><title>Marine næringer - Sametinget</title><genre code="admin"/><author><unknown/></author><wordcount>256</wordcount><conversion_status type="standard"/><availability><free/></availability><multilingual/><origFileName>https://sametinget.no/naring/marine-naringer/</origFileName><parallel_text xml:lang="sma" location="marijne_jielemh.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Marine næringer</p>
<p><em type="italic">Den sjøsamiske kulturen er bygd på fjord- og kystfiske, både som levevei alene, men også i kombinasjon med andre næringer. Fisket i fjorder og kystfarvann, som et materielt kulturgrunnlag, er avgjørende for bo- og sysselsettingen i lokalsamfunnene langs kysten. </em></p>
<p>Sametingets politikk innen marine næringer har i en årrekke gått ut på å sikre samenes rettigheter til fiske. Sametinget har brukt betydelige ressurser på å få til en fiskeripolitikk som gjør det mulig å fiske lokalt. Dette har skjedd gjennom en forsvarlig forvaltning av de marine ressursene, gjennom styrking av befolkningens kollektive rettighetsgrunnlag og gjennom tilskuddsmidler. Sametinget arbeider fortsatt for en sterkere lokal forankring i forvaltningen av fiskeressursene. Dette for å gi fiskerne større makt og innflytelse når bruken av ressursene avgjøres.</p>
<p>Sametinget jobber kontinuerlig for at befolkningen og fiskerne i sjøsamiske områder skal få benytte sin opparbeidede rett ved alderstidsbruk og sedvane, til fiske og bruk av de marine ressursene i sine områder. Dette innbefatter også retten til sjølaksefiske. Retten i de ulike fiskeriene skal være gratis og av en slik størrelse at en kan leve av det, og gjennom dette også legge til rette for nyrekruttering.</p>
<p>Sametinget har prioritert arbeidet med å finne frem til løsninger som kan bidra til å sikre denne retten.</p>
<p>Gjennom årlige budsjetter setter Sametinget av virkemidler til marine næringer. Ved å gi støtte til investeringer i fartøyer, moderniseringer av lokale mottaksanlegg og bidra til produktutvikling innenfor marin næringsvirksomhet, bidrar Sametinget til å opprettholde og styrke bærekraftige fiskerimiljøer i samiske kyst- og fjordsamfunn.</p>
<p>Les Sametingets årlige fiskerisak – 2023</p>
</body></document>
