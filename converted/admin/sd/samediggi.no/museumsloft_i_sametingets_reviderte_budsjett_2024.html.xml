<document xml:lang="nob" id="no_id"><header><title>Museumsløft i Sametingets reviderte budsjett 2024 - Sametinget</title><genre code="admin"/><author><unknown/></author><year>2024</year><wordcount>336</wordcount><conversion_status type="standard"/><availability><free/></availability><multilingual/><origFileName>https://sametinget.no/saernieh/museumsloft-i-sametingets-reviderte-budsjett-2024.32297.aspx?sprak=1</origFileName><parallel_text xml:lang="sme" location="musealokten_samedikki_2024_reviderejuvvon_buseahtas.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Museumsløft i Sametingets reviderte budsjett 2024</p>
<p><em type="italic">Sametingsrådet løfter alle de samiske museene i sitt forslag til revidert budsjett for 2024. Alle de seks museumssiidaene får et løft i fast driftstilskudd tilsvarende én stilling. </em></p>
<p xml:lang="nno">Maja Kristine Jåma ja/og Runar Myrnes Balto    Ørjan Marakatt Bertelsen</p>
<p>Det utgjør 450 000 kroner for 2024, og vil bli fulgt opp med til sammen 900 000 kroner på 2025-budsjettet.</p>
<p>– De samiske museene blir veldig viktige i oppfølgingen av Sannhets- og forsoningskommisjonens rapport, spesielt i arbeidet med å formidle fornorskningshistorien. Dette er et første bidrag til å løfte kapasiteten deres, sier sametingsråd med ansvar for budsjett, Runar Myrnes Balto (NSR).</p>
<p>De samiske museene har vært underfinansierte lenge, sammenlignet med tilsvarende norske museer. Bakgrunnen er at de samiske museene har vært glemt når det er gjort nasjonale løft i museumssektoren, fordi de samiske museene mottar sine driftstilskudd fra Sametinget.</p>
<p>– Jeg er veldig glad for at vi nå får til et første løft til de samiske museene, til tross for at vi fremdeles venter på regjeringens samiske kulturløft. De samiske museene har en viktig funksjon i det samiske samfunnet. Flere steder er museene også de viktigste samiske møteplassene. Derfor gjør vi denne prioriteringen nå, sier Maja Kristine Jåma (NSR), som er sametingsråd med ansvar for kultur.</p>
<p>I tillegg til de 450 000 kronene i fast økning gis det flere engangsbevilgninger til museene. Árran lulesamisk senter gis 300 000 kroner til arbeid med Hans Ragnar Mathisens kunstsamling. Saemien Sijte får 700 000 kroner til å gjøre sin hovedutstilling ferdig. Várdobáiki får 100 000 kroner til sin utstilling <span type="quote" xml:lang="sme">“Hillá - min muitalusak”</span>. RiddoDuottarMuseat (RDM) får 550 000 kroner til forberedelse og planlegging av nytt museumsbygg i Karasjok.</p>
<p>– RDM og Tana og Varanger Museumssiida er sammenslutninger som begge består av flere museer, og de har derfor større behov enn de andre museene. En reell styrking av dem vil bli fulgt opp i årene som kommer, ikke minst med tanke på oppbygging av nye lokaler for både museet i Karasjok og Saviomuseet i Sør-Varanger, sier Jåma.</p>
</body></document>
