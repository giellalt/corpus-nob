<document xml:lang="nob" id="no_id"><header><title>Utsatt frist på høring av Sannhets- og forsoningskommisjonens rapport - Sametinget</title><genre code="admin"/><author><unknown/></author><year>2023</year><wordcount>420</wordcount><conversion_status type="standard"/><availability><free/></availability><multilingual/><origFileName>https://sametinget.no/oddasat/manidan-duohtavuoda-ja-soabahankommisuvnna-raportta-gulaskuddanaigemeari.27720.aspx?sprak=1</origFileName><parallel_text xml:lang="sme" location="mangidan_duohtavuoda-_ja_soabahankommisuvnna_raportta_gulaskuddanaigemeari_.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Utsatt frist på høring av Sannhets- og forsoningskommisjonens rapport</p>
<p><em type="italic">Sametingsrådet har sendt rapporten fra Sannhets- og forsoningskommisjonen ut på høring i sommer. Høringsfristen var satt til 30. september. I løpet av prosessen er det bestemt at behandlingen av rapporten er satt til Sametingets plenumsmøte i mars 2024, og ikke i desember i år som først bestemt. Dette gir rom for å utvide høringsfristen. Ny høringsfrist er 31. oktober 2023. </em></p>
<p xml:lang="sme">Runar Myrnes Balto    Åse M.P. Pulk/Sámediggi</p>
<p>–    Sametingsrådet mener det er viktig å få vite hva det samiske folket tenker om Sannhets- og forsoningkommisjonens rapport. I og med at behandlingen av rapporten er satt til plenumsmøtet i mars, ser vi det som formålstjenelig å utsette høringsfristen til 31. oktober 2023, sier sametingsråd Runar Myrnes Balto (NSR).</p>
<p>Sametingsrådet har hatt møte med Stortingets Kontroll- og konstitusjonskomite og behandling av rapporten og prosessen rundt det. Rådet har også deltatt på en rekke panelsamtaler, dialogmøter og andre arrangementer der rapporten har vært tema.</p>
<p>–    Sametingsrådet ser at det er et stort engasjement rundt rapporten. Høringen og behandlingen av Sannhets- og forsoningskommisjonen i plenum, vil være viktig og nødvendig for å legge opp Sápmis politiske prioriteringer for fremtiden. Derfor legger vi spesielt fokus på hvilke tiltak som bør løftes i forsoningsprosessen. Vi ønsker en bredest mulig deltakelse fra det samiske samfunnet, og en utsettelse av høringsfristen gir nettopp mulighet til det, sier sametingsråd Balto.</p>
<p>Sametingsrådet arrangerer en digital høring på Zoom 18. oktober kl. 11:00 for institusjoner, organisasjoner og foreninger. Samme dag kl. 15:00, vil det være en digital høring for enkeltmennesker. Alle som vil gi høringsuttalelse på disse arrangementene, må melde seg på til høringsmøtene. Påmeldingsinformasjon kommer på Sametingets nettsider og Facebook senere. Det vil være en taletid på 10 minutter pr. institusjon/person på de digitale høringsmøtene.</p>
<p>Høringsinnspill kan også sendes via et digitalt skjema på Sametingets nettsider . Det er også mulig å sende inn sine innspill via vanlig post, adressert til Sametinget.</p>
<p>–    Sametingsrådet minner også om at det er mulig å søke om tilskudd til møteplasser som skal drøfte innholdet i Sannhets- og forsoningskommisjonens rapport. Det er satt av 1 million kroner til dette formålet, sier sametingsråd Runar Myrnes Balto (NSR).</p>
<p>Midlene er fordelt på to søkerbaserte ordninger; Kulturtiltak og institusjonsutvikling .</p>
<p>–    Institusjoner og organisasjoner som mottar direktetilskudd over Sametingets kulturbudsjett må søke på midler over institusjonsutvikling. Alle kan søke over ordningen for kulturtiltak, avslutter Balto. Mer informasjon om hvordan man kan delta på høringen er tilgjengelig her: Høring – Sannhets- og forsoningskommisjonens rapport .</p>
<p>Høringsfrist er 31. oktober 2023.</p>
</body></document>
