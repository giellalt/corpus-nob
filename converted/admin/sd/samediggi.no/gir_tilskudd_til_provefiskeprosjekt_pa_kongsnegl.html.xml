<document xml:lang="nob" id="no_id"><header><title>Gir tilskudd til prøvefiskeprosjekt på kongsnegl - Sametinget</title><genre code="admin"/><author><unknown/></author><year>2021</year><wordcount>283</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/gir-tilskudd-til-provefiskeprosjekt-pa-kongsnegl.16182.aspx</origFileName><parallel_text xml:lang="sme" location="doarjja_geahccalit_beatnatskalzobivddu_.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Gir tilskudd til prøvefiskeprosjekt på kongsnegl</p>
<p><em type="italic">Sametingsrådet bevilger Nordkapp-bedriften Sarnespollen Havn AS 323 000 kroner til å gjennomføre et prøvefiskeprosjekt på kongsnegl. </em></p>
<p>Silje Karine Muotka     Kongsnegl er en art som det har vært fisket svært lite etter i samiske områder, men som det er stor etterspørsel etter i det asiatiske markedet, særlig i Sør-Korea, og de importerer råvaren i dag særlig fra Storbritannia og Frankrike.</p>
<p>Sarnespollen Havn AS vil prøvefiske for å bevise at det er både kommersielt lønnsomt og bærekraftig mulig å drive med kongsnegl i regionen. Håpet er at dette vil kunne bli en binæring som sikrer inntektsgrunnlag og øker rekrutteringen av yngre fiskere i regionen. Prosjektet vil også bidra til å dra nytte av en uutnyttet havressurs. Til prosjektet har Sarnespollen Havn AS gått inn i et samarbeid med Havforskningsinstituttet.</p>
<p>– Vi er spente på resultatene fra dette prosjektet, og håper at fangst av kongsnegl vil kunne bli en ny fremtidsrettet, lønnsom og bærekraftig næring for fiskere i STN-området, sier sametingsråd Silje Karine Muotka (NSR).</p>
<p>Den fangsten som foregår i Norge i dag skjer særlig fra Trøndelag og sørover. Fangst av kongsnegl har i liten grad blitt gjennomført i Troms og Finnmark. Noe av grunnen til dette er trolig en del tidlige forskningsartikler som antyder at bestandene av kongsnegl er større jo lenger sør i Norge man kommer. Påstandene er ikke blitt undersøkt i nyere tid og prosjektet har derfor som ett av sine mål å skaffe mer kunnskap om forekomstene i regionen.</p>
<p>Prøveprosjektet vil ha en varighet på ett år.</p>
<p>Bevilgningen på 323 000 kroner gis fra tilskuddsordningen Tilskudd til primærnæring (marin næring).</p>
<p><em type="italic">For spørsmål eller intervju, kontakt sametingsråd Silje Karine Muotka (NSR), mob. +47 984 87 576, </em><em type="italic">silje.karine.muotka@samediggi.no </em></p>
</body></document>
