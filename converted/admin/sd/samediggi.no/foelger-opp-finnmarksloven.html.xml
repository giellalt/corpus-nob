<document xml:lang="nob" id="no_id"><header><title/><genre code="admin"/><author><unknown/></author><wordcount>309</wordcount><conversion_status type="standard"/><availability><free/></availability><submitter name="Kevin Brubeck Unhammer" email="unhammer@fsfe.org"/><multilingual><language xml:lang="nob"/><language xml:lang="sme"/><language xml:lang="eng"/></multilingual><origFileName>http://www.sametinget.no/layout/set/print/Land-og-ressursrettigheter/Landrettigheter/Foelger-opp-finnmarksloven</origFileName><parallel_text xml:lang="sme" location="finnmarkkulaga-cuovvoleapmi.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p>Følger opp finnmarksloven / Landrettigheter / Land og ressursrettigheter / Forsiden - Sametinget</p>
<p type="title">Følger opp finnmarksloven</p>
<p xml:lang="sme">12. mai 2014</p>
<p>- Ni år etter at finnmarksloven ble vedtatt av Stortinget med Sametingets enstemmige samtykke foreligger det et erfaringsgrunnlag for en helhetlig gjennomgang for en oppfølging som er i samsvar med loven. Derfor fremmer sametingsrådet en sak om oppfølging av finnmarksloven for Sametingets plenum nå. Ved sin behandling vil Sametinget kunne gi oppnevnte medlemmer støtte i det viktige arbeidet de utøver, sier rådsmedlem Silje Karine Muotka.</p>
<p>Sametingsrådet fremmer forslag til innstilling som omhandler temaene: 1) Finnmarkseiendommens vedtak om endret bruk av utmark og overskuddsanvendelse, 2) forholdet mellom bygdefolk, fylkets innbygger og andre i forvaltningen av fornybare ressurser, 3) lokalbefolkningens rettigheter til fiske i Tana og Neiden, 4) kartlegging og anerkjennelse av eiendoms- og bruksrettigheter og 5) land- og ressursrettigheter utenfor Finnmark.</p>
<p>- Jeg har merket meg folks engasjement og diskusjoner i saker som for eksempel arealinngrep, avtaler for lokal fiskeforvaltning og regulering av turisters jakt og fiske. Dette er viktige debatter om forvaltningen etter finnmarksloven som rådet vil legge til rette for at også blir debattert og behandlet på et bredt og saklig grunnlag i Sametinget, sier Muotka.</p>
<p>- Sametingsrådet mener det er nødvendig å påpeke at Stortinget har lagt til grunn at hovedformålet med finnmarksloven er å sikre naturgrunnlaget for samisk kultur. Dette formålet må derfor mer aktivt ivaretas når lovens enkeltbestemmelser følges opp, sier Muotka.</p>
<p>- I vårt forslag til vedtak peker vi blant annet på at styret i Finnmarkseiendommen må fatte og gjøre kjent vedtak i saker om endret bruk av utmark der vurderingene etter Sametinget retningslinjer er tilgjengelige. Det framheves også at forvaltningen av naturressursene må skje slik at lokalbefolkningen selvstendige rett til jakt, fangst, fiske mv. videreføres og ikke fortrenges av andre, sier rådsmedlem Muotka.</p>
<p><em type="bold">Sametingsrepresentantene møtes til komitéarbeid 19.-22. mai og plenumssamling 2.-6. juni. </em></p>
<p>Sakspapirer</p>
</body></document>
