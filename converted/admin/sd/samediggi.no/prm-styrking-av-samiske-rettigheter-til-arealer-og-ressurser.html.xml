<document xml:lang="nob" id="no_id">
  <header>
    <title>PRM: Styrking av samiske rettigheter til arealer og ressurser</title>
    <genre code="admin"/>
    <author>
      <unknown/>
    </author>
    <year>2017</year>
    <wordcount>361</wordcount>
    <conversion_status type="standard"/>
    <availability>
      <free/>
    </availability>
    <multilingual/>
    <origFileName>https://www.sametinget.no/Om-Sametinget/Arkiv-perioden-2016-2017/Pressemeldinger/PRM-Styrking-av-samiske-rettigheter-til-arealer-og-ressurser</origFileName>
    <parallel_text xml:lang="sma" location="prm-naennoestehteme-saemien-reaktijste-areaalide-jih-vierhtide.html"/>
    <parallel_text xml:lang="sme" location="prd-sami-areala-ja-resursavuoigatvuodaid-nannen.html"/>
    <parallel_text xml:lang="smj" location="prm-nanni-same-riektajt-ednamijda-ja-luohkojda.html"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision: 154948 $; </version>
  </header>
  <body>
    <p type="title">PRM: Styrking av samiske rettigheter til arealer og ressurser</p>
    <p>Sametingsrådet bevilger 200.000 kroner til Tana og Omegn Sjølaksefiskeforening for å avklare sjølaksefiskernes rettsstilling. Sjølaksefiskeforeningen vurderer å stevne staten, fordi de statlige reguleringene er i ferd med å true det tradisjonelle sjølaksefisket.</p>
    <p>Sametingets plenum har vedtatt har en støtteordning som har som mål å styrke samiske rettigheter til arealer og ressurser. Plenum har satt av 750.000 kroner til ordningen.</p>
    <p>Det kom inn ni søknader til søknadsfristen som var 1. april. Rådet behandlet søknadene 28. juni i Karasjok. Fire søkere fikk bevilget støtte.</p>
    <p>Tana og Omegn Sjølaksefiskeforening organiserer fiskere rundt Tanafjorden, Varangerfjorden, Laksefjorden, Kvalsund og Altafjorden.</p>
    <p>Sametingspresident Vibeke Larsen sier at det er viktig å avklare sjølaksefiskernes rettsstilling, og derfor bevilger sametingsrådet 200.000 kroner til Tana og Omegn Sjølaksefiskeforening.</p>
    <p type="title">Gruppesøksmål mot staten</p>
    <p>Larsen forteller at sametingsrådet også bevilger 300.000 kroner til Laksebreveiere i Tanavassdraget/ Deanučázádaga luossabreavaeaiggádiid searvi og Deanučázádaga luossabivdosearvi/ Laksefiskeforeningen for Tanavassdraget slik at de kan gå til søksmål for å få avtalen mellom Norge og Finland om fiske i Tanavassdraget erklært ugyldig.</p>
    <p>
      <em type="italic">– Den inngåtte avtalen mellom Norge og Finland svekker lokalbefolkningens rett til fiske som har et rettslig vern etter grunnloven og folkeretten. De lokale garnfisker </em>
      <em type="italic">n </em>
      <em type="italic">e må redusere sitt tradisjonelle fiske så mye, at det tradisjonelle fisket er i ferd med å forsvinne på grunn av statens reguleringer, sier sametingspresident Vibeke Larsen. </em>
    </p>
    <p type="title">Styrke reindriftssamenes kompetanse</p>
    <p>Sametingsrådet bevilger 150.000 kroner til Troms Reindriftssamers Fylkeslag for å styrke reindriftssamenes kompetanse i offentligrett og arealforvaltning, for at de bedre skal kunne ivareta sine rettigheter og plikter, f. eks i planarbeid.</p>
    <p>Prosjektet har også som mål å øke kompetansen og bevisstheten hos kommunene om reindriftens arealbruk, og særlig om den reindriften som skjer innenfor Troms fylke.</p>
    <p type="title">Utredning av rettigheter til naturbruk</p>
    <p>Mearrasámi árbediehtu ønsker å utrede samiske rettigheter i Nordkapp kommune, spesielt i Stranda-området. Formålet er å styrke rettighetene til jakt, fiske, bærsanking og annen utmarksvirksomhet i Nordkapp kommune.</p>
    <p>Rådet bevilger 100.000 kroner til utredningen.</p>
    <p>
      <em type="italic">– For Sametinget er det viktig å styrke de sjøsamiske rettighetene, slik at den tradisjonelle bruken av områdene sikres ved at de vernes mot ødeleggende inngrep, sier Larsen. </em>
    </p>
    <p><em type="italic">For mer informasjon: </em>Sametingspresident Vibeke Larsen, 941 30 116 </p>
  </body>
</document>
