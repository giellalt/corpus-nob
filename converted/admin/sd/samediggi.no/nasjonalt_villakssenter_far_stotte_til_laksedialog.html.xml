<document xml:lang="nob" id="no_id"><header><title>Nasjonalt villakssenter får støtte til laksedialog - Sametinget</title><genre code="admin"/><author><unknown/></author><year>2024</year><wordcount>239</wordcount><conversion_status type="standard"/><availability><free/></availability><multilingual/><origFileName>https://sametinget.no/saernieh/nasjonalt-villakssenter-far-stotte-til-laksedialog.33545.aspx?sprak=1</origFileName><parallel_text xml:lang="sme" location="nationala_luossaguovddas_oazzu_doarjaga_luossasagastallamii.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Nasjonalt villakssenter får støtte til laksedialog</p>
<p><em type="italic">Sametingsrådet har bevilget 200 000 kroner til Nasjonalt villakssenter (NVS) til gjennomføring av prosjektet </em><em type="italic">Laksedialog 2024. </em></p>
<p>Prosjektet Laksedialog 2024 skal legge til rette for en nøytral møteplass hvor aktører med bakgrunn fra lokal forvaltning, politikk, organisasjoner og departement møtes for dialog. Prosjektet er forankret ved Tanavassdraget med deltakere fra norsk og finsk side av grensa, og har som ambisjon å gjennomføre fire dialogsamlinger i 2024.</p>
<p xml:lang="sme">Silje Karine Muotka    Árvu/Sametinget</p>
<p>Sametingspresident Silje Karine Muotka (NSR) er glad for at Sametinget kan være med å støtte prosjektet som bidrar til å gi bærere av tradisjonskunnskap en plattform hvor de kan dele av sine erfaringer.</p>
<p>– Det er mange bekymringer om hvordan en skal forvalte laksen i Tanavassdraget. Dette prosjektet legger til rette for at ulike parter kan lytte til hverandre og dele erfaringer. Slike forumer kan bidra til å øke forståelse, respekt for hverandres kunnskap og bedre samarbeidet mellom de forskjellige partene, sier Muotka. </p>
<p>Formålet med prosjektet er å bringe de ulike interessehaverne i lakseforvaltningen sammen og gjennom dialog nedskalere konflikter. Gjennom dialogmøtene vil NVS skape en arena hvor en jobber i fellesskap mot det som er til det beste for folket, kulturen og laksen.</p>
<p>I fjor gjennomførte man et tilsvarende prosjekt, Laksedialog 2023, med fire dialogsamlinger i Karasjok og Tana.</p>
<p>Tilskuddet på 200 000 kroner gis fra tilskuddsordningen Prosjekter som fremmer samisk språk, kultur og samfunnsliv i de fylkeskommuner som Sametinget har samarbeidsavtale med.</p>
</body></document>
