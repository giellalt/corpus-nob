<document xml:lang="nob" id="no_id"><header><title>Sametingets budsjettbehov viser etterslepet i det samiske samfunnet - Sametinget</title><genre code="admin"/><author><unknown/></author><year>2020</year><wordcount>330</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/sametingets-budsjettbehov-viser-etterslepet-i-det-samiske-samfunnet.8287.aspx</origFileName><parallel_text xml:lang="sme" location="samedikki_buseahttadarbu_cajeha_mo_sami_servodat_lea_bazahallan.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Sametingets budsjettbehov viser etterslepet i det samiske samfunnet</p>
<p><em type="italic">Sametinget skal i plenumsmøtet i oktober behandle saken om Sametingets budsjettbehov 2022. Det samiske samfunnet har behov for større bevilgninger og forutsigbarhet for å kunne ha den samme utviklingen som samfunnet for øvrig har mener sametingsrådet. </em></p>
<p>Sametinget har som mål at det samiske folk, de samiske institusjonene og det samiske næringslivet skal få ta del i den samme utviklingen som det norske samfunnet har. Ved tidligere statsbudsjetter har det vært lite rom for utvikling, da bevilgningen ikke alltid dekker prisstigningen. Dette gir store budsjettbehov i det samiske samfunnet.</p>
<p>- Totalt har det over år utviklet seg et stort etterslep i lønns- og prisvekst, og vekst i Statsbudsjettet som helhet. Ved store nasjonale satsinger løftes ikke det samiske tilbudet tilsvarende, og det skaper et større skille. Det samiske samfunnet får ikke tilsvarende muligheter til å utvikle seg og blir ofte glemt ved nasjonale satsinger. Dette resulterer i mange budsjettbehov og det trengs en helhetlig satsing, sier sametingsråd Henrik Olsen (NSR).</p>
<p>Sametingets budsjettbehov består av to deler, et konsekvensjustert budsjett og et satsingsforslag. Konsekvensjustert budsjett er en videreføring av dagens driftsnivå med bakgrunn i fattede vedtak og kjente forpliktelser. Samiske formål skal ha samme vekst som statsbudsjettet for øvrig. Dette er et prinsipp Sametinget har hatt over år. Dermed har Sametinget i konsekvensjustert budsjett tatt med underfinansieringen i 2020.</p>
<p>Sametinget har ansvar for mange sektorer, og i satsingsforslaget presenteres budsjettbehovene sektorvis. Satsingsforslagene viser hvor stort samfunnsoppdrag Sametinget har, og de strekker seg over alle samfunnsområder. I satsingsforslagene beskrives konkrete budsjettbehov.</p>
<p>- Budsjettbehovsaken viser de behovene som er i det samiske samfunnet. Samfunnsoppdraget til Sametinget er å sikre og utvikle samene som folk og urfolk, og slik vårt språk, vår kultur og vårt samfunn. Målet var er at det samiske samfunnet skal ha lik rett til å utvikle seg og at Sametinget selv kan bestemme hvordan den utviklingen skal være, avslutter Olsen. <em type="italic">For intervju eller spørsmål, kontakt sametingsråd Henrik Olsen (NSR), 907 75 219, </em><em type="italic">henrik.olsen@samediggi.no </em></p>
</body></document>
