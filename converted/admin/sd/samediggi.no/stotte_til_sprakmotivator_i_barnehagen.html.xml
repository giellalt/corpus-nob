<document xml:lang="nob" id="no_id"><header><title>Støtte til språkmotivator i barnehagen - Sametinget</title><genre code="admin"/><author><unknown/></author><year>2020</year><wordcount>423</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/stotte-til-sprakmotivator-i-barnehagen.8902.aspx</origFileName><parallel_text xml:lang="sma" location="daarjoe_gieletjiehpijasse_maanagiertesne.html"/><parallel_text xml:lang="sme" location="doarjja_giellamovttiidahttimii_manaidgarddis.html"/><parallel_text xml:lang="smj" location="doarjja_giellaarvustiddjaj_manajgarden.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Støtte til språkmotivator i barnehagen</p>
<p><em type="italic">Sametingsrådet har bevilget 600 000 kroner til Ysterhagan barnehage avdeling Svaale i Røros og til Márkománák sámi mánáidgárdi i Tjeldsund </em><em type="italic">. </em><em type="italic">Barnehagene får tilskudd for å innhente ekstra språkressurser til barnehagene. – Sametingsrådet støtter selvfølgelig Svaale og Márkománák i deres språkarbeid </em><em type="italic">. </em></p>
<p>Ysterhagan barnehage avdeling Svaale får 300.000 kroner i tilskudd til giellačeahppi, som er et språkmotivatorprosjekt hvor formålet er å styrke sørsamisk språkarbeid i avdelingen.</p>
<p>Barnehagen har siden oppstart av samisk avdeling i 2016 hatt store utfordringer med å få rekruttert sørsamisktalende medarbeidere. I år har de fått ansatt en språkstimulator, som skal jobbe direkte med barna sammen med øvrige ansatte på samisk avdeling.</p>
<p>- Språkmotivatoren skal motivere og inspirere både barna og de ansatte i arbeidet med sørsamisk. Styrkingen av gode språkmodeller vil hjelpe avdelingen nærmere målet med å ha sørsamisk som dagligspråk, sier sametingsråd Mikkel Eskil Mikkelsen (NSR). Sametinget skal selvfølgelig være med å bidra i dette viktige arbeidet.</p>
<p>Røros kommune og har Sametinget har gjennomført møter for å drøfte utfordringene barnehagen står i.</p>
<p>-Sametinget har vært i møte med Røros kommune for å drøfte utfordringene med rekruttering av samiskspråklig kompetanse til barnehagen. Denne bevilgningen er en konkret oppfølging av det møtet og vi håper dette kan være med på å løse rekrutteringsutfordringer på kort sikt, sier Mikkelsen.</p>
<p>Márkománák sámi mánáidgárdi får kr 300.000 kroner i tilskudd til giellačehppi, prosjektet språkstyrking i Márkománák Sámi Mánáidgárdi 2021. Formålet med prosjektet er å bevare samisk språk som funksjonelt språk gjennom satsing på barns språkutvikling, og hindre samisk språkdød i regionen gjennom at barn i barnehagealder får et funksjonelt samisk språk før de begynner på skolen.</p>
<p>-Med en ekstra språkressurs vil barn med samisk som hjemmespråk få ekstra støtte til å utvikle sitt språk gjennom ulike aktiviteter i barnehagen, sier sametingsråd Mikkelsen. Vi trenger fremtidige språkbærere, og grunnlaget for dette legges blant annet i barnehagen. Márkománák Sámi Mánáidgárdi vil også med denne støtten fra Sametinget gi barn uten samisk som hjemmespråk opplæring i samisk språk, der opplegget er tilpasset deres språklige nivå. Dette er i tråd med Váibmogiella-utredningen, hvor samiskspråklige barnehager pekes på som det viktigste enkelttiltaket for å sikre bevaring og vitalisering av samiske språk, avslutter Mikkelsen.</p>
<p>Tilskuddene gis fra tilskuddsordningen Prosjekter og utviklingsarbeid i barnehager. Målet for denne ordningen er høy kvalitet på samisk språk og kulturarbeidet i barnehagene. I 2020 er språkbadprosjekter, lokale utviklingsprosjekter, etablering av nye samiske barnehagetilbud og tiltak som styrker språkarbeidet gjennom prosjekter som <span type="quote">“giellačeahppi”</span> prioritert.</p>
<p><em type="italic">For spørsmål eller intervju, kontakt sametingsråd Mikkel Eskil Mikkelsen (NSR) +47 917 42 161 mikkel.eskil.mikkelsen@samediggi.no . </em></p>
</body></document>
