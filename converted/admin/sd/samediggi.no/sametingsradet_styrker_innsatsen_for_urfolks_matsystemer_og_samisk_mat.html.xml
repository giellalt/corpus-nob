<document xml:lang="nob" id="no_id"><header><title>Sametingsrådet styrker innsatsen for urfolks matsystemer og samisk mat - Sametinget</title><genre code="admin"/><author><unknown/></author><year>2024</year><wordcount>342</wordcount><conversion_status type="standard"/><availability><free/></availability><multilingual/><origFileName>https://sametinget.no/adasa/sametingsradet-styrker-innsatsen-for-urfolks-matsystemer-og-samisk-mat.34753.aspx?sprak=1</origFileName><parallel_text xml:lang="sme" location="samediggeraddi_nanne_eamialbmogiid_biebmovuogadagaid_ja_sami_biepmuid_anggirussama.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Sametingsrådet styrker innsatsen for urfolks matsystemer og samisk mat</p>
<p><em type="italic">Sametingsrådet legger på plenumsmøte i desember frem en redegjørelse om urfolks matsystemer og samisk mat. Målet er å sikre robuste og fleksible matsystemer som kan tilpasse seg miljøer i endring. </em></p>
<p>Sametingsrådet vil redegjøre for eksisterende politikk på området, bakgrunn for arbeidet og diskutere behov og videre oppfølging. Sametingsrådet ønsker også at Sametingets plenum skal ha mulighet til å drøfte problemstillinger knyttet til urfolks matsystemer og samisk mat. Denne redegjørelsen er et forarbeid til Sametingets melding om utmarksbruk/ <em type="italic">meahcásteapmi </em>. </p>
<p>Urfolks matsystemer er et omfattende tema. Sentralt er matsystemer, ernæring, matsikkerhet og ivaretakelse av bærekraftige mattradisjoner.</p>
<p>Sametingspresident Silje Karine Muotka    Ørjan Marakatt Bertelsen</p>
<p>Matsystemer er ikke bare matkultur, men det handler også om tilgang til naturresurser, og om jakt, fiske, fangst, sanking, reindrift og jordbruk. Når tilgangen til ressurser blir nektet eller begrenset, kan det ha alvorlige konsekvenser for matsikkerhet og kulturell overlevelse. I samisk sammenheng kan det blant annet pekes på beitekriser, stenging av laksefisket i Tanavassdraget, nye arter som pukkellaks og makrell, manglende forståelse for <em type="italic">lodden </em>(vårvinterjakt på ender) og arealinngrep. </p>
<p>Sametingsrådet prioriterer oppfølgingen av FNs <em type="italic">Food Systems Summit </em>og matsystemer som en del av samisk kultur og identitet. Sentralt i arbeidet er sikring av matsikkerhet og matberedskap. Matsikkerhet handler om den daglige tilgjengeligheten og kvaliteten på mat, og Sametinget har derfor satset på lokal mat, småskalaprodusenter og økt selvforsyning. Matberedskap innebærer å være forberedt på krisesituasjoner som klimaendringer, uro og naturkatastrofer som kan påvirke matforsyningen. </p>
<p>Sametingspresident Silje Karine Muotka sier at i en tid med økende global usikkerhet er det viktigere enn noensinne at vi styrker vår selvforsyningsgrad.</p>
<p>– Dette er avgjørende for vår matsikkerhet og for å kunne stå imot kriser. Matberedskap er ikke bare en nødvendighet, men en rettighet. Vi må sikre at våre samfunn har tilgang til nødvendige ressurser og kan opprettholde våre tradisjoner og kultur selv i urolige tider.</p>
<p>Sak 054/24 Sametingsrådets redegjørelse om urfolks matsystemer og samisk mat behandles av Sametingets plenum onsdag 4. desember.</p>
<p>Les sakspapirene: <em type="italic">054/24 Sametingsrådets redegjørelse om urfolks matsystemer og samisk mat </em></p>
</body></document>
