<document xml:lang="nob" id="no_id"><header><title>Sametinget følger Norges oppfølging av naturavtalen på COP16-møtet - Sametinget</title><genre code="admin"/><author><unknown/></author><year>2024</year><wordcount>291</wordcount><conversion_status type="standard"/><availability><free/></availability><multilingual/><origFileName>https://sametinget.no/oddasat/samediggi-cuovvu-norgga-luonddusiehtadus-cuovvuleami-cop16-coahkkimis.34294.aspx?sprak=1</origFileName><parallel_text xml:lang="sme" location="samediggi_cuovvu_norgga_luonddusiehtadus-cuovvuleami_cop16-coahkkimis_.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Sametinget følger Norges oppfølging av naturavtalen på COP16-møtet</p>
<p><em type="italic">Sametingsråd Maja Kristine Jåma (NSR) deltar på det 16. partsmøtet (COP16) for Konvensjonen om biologisk mangfold i Cali, Colombia. På møtet rapporterer statene blant annet om planene for hvordan naturavtalen iverksettes nasjonalt. </em></p>
<p xml:lang="sma">Maja Kristine Jåma    Ørjan Marakatt Bertelsen</p>
<p>– Det er svært bekymringsfullt at Norge ikke følger opp naturavtalens intensjon i sitt forslag til nasjonal handlingsplan, som mangler både anerkjennelse av urfolks bidrag til bevaring av naturen og satsing på urfolkskunnskap i forvaltningen av naturen. Den mangler både ambisjoner for mer bevaring av natur, og går glipp av mulige løsninger, sier sametingsråd Maja Kristine Jåma (NSR).</p>
<p>Sametinget hadde store forventninger til oppfølgingen av naturavtalen, som anerkjenner urfolks bidrag til bevaring av naturens mangfold og urfolks rettigheter.</p>
<p>– Samisk tradisjonell bruk av naturen er den beste formen for vern. Det handler om å leve med og i naturen, ikke bare av den, og bruke ressursene så effektivt som mulig. Forvaltningen bygger på erfaringer, urfolkskunnskap og et langsiktig perspektiv som tar hensyn til kommende sesonger og generasjoner, sier sametingsråd Maja Kristine Jåma (NSR).</p>
<p>Sametinget fra Norge deltar som en uavhengig urfolksorganisasjon og selvstendig observatør under COP16. Det er forventet at partsmøtet vedtar et nytt arbeidsprogram for oppfølging av artikkel 8j i konvensjonen, som omhandler ivaretakelse av urfolks tradisjonelle kunnskap.</p>
<p>– Jeg ser frem til å følge forhandlingene. For samer og andre urfolk vil det være viktig at statene forplikter seg til å styrke arbeidet med å ta hensyn til urfolkskunnskap i beslutninger om bruk og vern av naturen. Like viktig er det at urfolk har mulighet til å videreføre urfolkskunnskap til neste generasjon. Her er det en jobb å gjøre både internasjonalt og nasjonalt, sier Jåma.</p>
<p>Les mer her: Kronikk: En forspilt mulighet - Sametinget</p>
</body></document>
