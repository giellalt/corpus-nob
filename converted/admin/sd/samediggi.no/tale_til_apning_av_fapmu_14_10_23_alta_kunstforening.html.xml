<document xml:lang="nob" id="no_id"><header><title>Tale til åpning av Fápmu 14.10.23 Alta kunstforening - Sametinget</title><genre code="admin"/><author><unknown/></author><year>2023</year><wordcount>439</wordcount><conversion_status type="standard"/><availability><free/></availability><multilingual/><origFileName>https://sametinget.no/politihkka/hala/tale-til-apning-av-fapmu-14-10-23-alta-kunstforening.28077.aspx?sprak=1</origFileName><parallel_text xml:lang="sme" location="rahpansardni_fapmu_14_10_23_alta_kunstforening.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Tale til åpning av Fápmu 14.10.23 Alta kunstforening</p>
<p><em type="italic">Politisk rådgiver Anne Henriette Nilut var på åpningen av kunstutstillingen </em><em type="italic">Fápmu </em><em type="italic">14. oktober. Nilut holdt åpningstale på utstillingen. Arrangør var Alta Kunstforening. </em></p>
<p>Kjære alle sammen, Tusen takk for invitasjonen til Fápmu, det er en glede å være her sammen med dere i dag og åpne denne gruppeutstillinga med nærmere femti bidragsytere fra Sámi Dáiddačehpiid Searvi (SDS)/ Samisk Kunstnerforbund. Fápmu er et sterkt ord på nordsamisk og betyr nettopp styrke, og kan brukes både som en fellesbenevnelse for kunsten som er representert her, kunstnerne i Samisk kunstnerforbund og jobben Samisk kunstnerforbund har gjort og gjør for sine medlemmer. Samisk Kunstnerforbund ble opprettet i 1979, i en tid preget av politisk konflikt, og ikke minst under den hardeste kampen for samiske rettigheter der folkeaksjon og sultestreik mot utbyggingen av Altavassdraget står som et ytterpunkt i denne konflikten. På samme sted som samiske demonstranter aksjonerte mot majoritetens vedtak om utbygging av landområdet og for samiske rettigheter i 1979, markerer nå samiske aksjonister at det har gått to år siden Høyesterett slo fast at vindturbinene krenker menneskerettighetene til reindriftssamene på Fosen-halvøya. Sånt blir det kunst av. Det er mange som har behov for å bearbeide inntrykk, tolke sterke hendelser og uttrykke seg kunstnerisk når ens rettigheter står på spill, og samisk kunst kan sies å i større grad være politisk sammenliknet med kunst laget av majoritetsbefolkninga. Sannhets- og forsoningskommisjonens rapport, som ble lansert 1. juni i år, peker også på det faktum at Alta-saken gjorde mange samer bevisst på hvor viktig aktiv deltakelse var for vår kultur og selvforståelse, og den bidro også til å gjøre samisk kultur synlig i majoritetsbefolkningen. Samiske kunstnere hadde sentrale roller under Alta-aksjonen, og vi ser at det er mange samiske kunstnere blant aksjonistene denne gangen også. Samisk kunst og samiske kunstnere har oppnådd enormt mye siden opprettelsen av SDS, spesielt når det kommer til synlighet. Det er betegnende at mye samisk kunst er mer anerkjent og utstilt i utlandet enn den er i nasjonale institusjoner. Samtidig vet vi at det fremdeles er mange utfordringer på veien til å danne trygge og forutsigbare rammer for at samiske kunstnere kan utøve sin kunst. Som en del av det kommende forsoningsarbeidet foreslår Sannhets- og forsoningskommisjonen blant annet å styrke de samiske kunstnerorganisasjonene, noe Sametinget støtter fullt ut. Fápmu er en sterk utstilling laget av sterke kunstnere med sterke budskap og som viser oss styrken av fellesskap og det å stå sammen. Gratulerer til Alta Kunstforening som har satt sammen denne sterke utstillinga, og tusen takk til SDS og hver enkelt kunstner for bidraget. Sammen er dere sterke, sammen er vi sterke. Giitu!</p>
</body></document>
