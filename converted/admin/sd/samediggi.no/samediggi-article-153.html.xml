<document xml:lang="nob" id="no_id"><header><title>Retningslinjer for stipend innen rehabiliteringsfag - Sámediggi Sametinget</title><genre code="admin"/><author><unknown/></author><publChannel><publication><publisher>Sámediggi/Sametinget</publisher></publication></publChannel><wordcount>780</wordcount><conversion_status type="standard"/><availability><free/></availability><submitter name="" email="divvun@samediggi.no"/><origFileName>http://samediggi.no/Artikkel.aspx?aid=153&amp;sprak=Norsk&amp;Print=1</origFileName><parallel_text xml:lang="sme" location="samediggi-article-153.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p>Retningslinjer for stipend innen rehabiliteringsfag - Sámediggi Sametinget</p>
<p type="title">Retningslinjer for stipend innen rehabiliteringsfag</p>
<p>Disse retningslinjer gjelder fra 1. januar 2004 og erstatter retningslinjer av 1. januar 2002. Retningslinjene er delt inn i to deler: Del I omfatter de nye <span type="quote">”skal-kravene”</span> i Bestemmelser i statlig økonomistyring. Del II omfatter andre forhold.</p>
<p>DEL I</p>
<p>1  Mål for bruk av midlene</p>
<p>Hovedmålet er å utvikle et likeverdig tilbud av helse- og sosialtjenester til det samiske folket.</p>
<p>Stipendet skal brukes til å rekruttere samisktalende fagfolk til å ta utdanning innen rehabiliteringsfag. Dette skal  bedre rehabiliteringstilbudet i samiske områder og gi samiske personer anledning til å bruke samisk språk i rehabiliteringssituasjonen.</p>
<p>2  Kriterier for måloppnåelse</p>
<p>Sametinget vil undersøke om tilskuddsmottakere har gjennomført de tiltak de har fått tilskuddsmidler til. Sametinget vil opplyse om rapporteringskrav i tilskuddsbrevet.</p>
<p>3  Tildelingskriterier</p>
<p>Sametinget fastsetter mål, strategi og tiltak i sitt årlige budsjett. Budsjettvedtaket gir overordnede prioriteringer for støtteordningen. Mangfold, likestilling og et helhetlig perspektiv skal være viktige grunnprinsipper for Sametinget.</p>
<p>Hovedmålgruppen for stipendet er samisktalende fagfolk i Norge som tar utdanning i rehabiliteringsfag.  Det kan gjøres unntak fra språkkravet for søkere fra området med få samisktalende personer.</p>
<p>Stipend kan gis med inntil kr 50 000. Som hovedregel tildeles ikke stipend til samme studium mer enn en gang.</p>
<p>Sametinget prioriterer søkere som tar utdanning innenfor Sametingets prioriterte satsningsområder. De årlige satsningsområdene innenfor kompetanseheving vil framgå av kunngjøringen.</p>
<p>Utdanningen må være på høgskole- eller universitetsnivå.</p>
<p>4  Oppfølging og kontroll</p>
<p>Stipendmottakere skal hvert år sende inn rapport til Sametinget. Rapporten skal vise hvordan midlene er brukt og skal være signert.</p>
<p>Sametingets kontroll av rapporten baseres på risiko- og vesentlighetsvurderinger.</p>
<p>5  Evaluering</p>
<p>Den viktigste resultatkontrollen med tilskuddsmidlene gjøres i evalueringene. Tilskuddsordninger skal evalueres med jevne mellomrom og skal tilpasses hver enkel tilskuddsordning.</p>
<p>Departementet og tilskuddsforvalter skal sørge for at det gjennomføres evalueringer for å få informasjon om tilskuddsordningene er effektive i forhold til ressursbruk, organisering og fastsatte mål, jf Bestemmelser om statlig økonomistyring kap. 6.5.</p>
<p>Likestillingsloven, § 1a. Plikt til å arbeide for likestilling, forplikter offentlige myndigheter til å arbeide aktivt, målrettet og planmessig for likestilling mellom kjønnene på alle samfunnsområder.  Evalueringen skal gi svar på om eller i hvilken grad det eksisterer forskjellsbehandling og eventuelle skjevheter mellom menn og kvinner.</p>
<p>DEL II</p>
<p>6  Kunngjøringer</p>
<p>Kunngjøring av ordningen må foretas slik at den aktuelle målgruppen nås (media, Sametingets hjemmeside). Kunngjøringen skal minimum beskrive målet med støtteordningen, satsingsområder, tildelingskriterier, hvilke opplysninger søkeren må gi i søknaden og søknadsfrist. De årlige satsningsområdene innenfor kompetanseheving vil framgå ved kunngjøringen.</p>
<p>7  Krav til søknadens innhold og form</p>
<p>Støtte fra tilskuddsordningen tildeles på grunnlag av søknad. Søknaden skal inneholde opplysninger om samisk språkkompetanse, arbeidssted og ansettelsesforhold, bekreftelse på studieplass, studiested, fulltids- eller deltidsstudie og opplysninger om økonomiske forhold som studieavgift, reisekostnader og utgifter til utstyr som er en forutsetning for studiedeltakelse. Søknaden må også inneholde opplysninger om eventuell lønn under studietiden, støtte fra offentlig trygdeordning eller stipend fra andre kilder enn Statens lånekasse for utdanning. Sametinget kan gjøre unntak fra språkkravet dersom søkeren er fra samiske områder med få samisktalende personer. Søknaden må også inneholde opplysninger om søkeren har mottatt stipend fra Sametinget til samme studiet tidligere. Søkeren har opplysningsplikt og plikter til å melde fra om avbrudd i utdanningen.</p>
<p>Det må søkes på særskilt søknadsskjema og innenfor kunngjorte søknadsfrister.</p>
<p>8  Søknadsbehandling og klagebehandling</p>
<p>Tildeling av støtte skal skje på basis av søknader. Sametingets tilskuddsstyre kan delegere behandling av søknader til Sametingets administrasjon. Avgjørelser om tildeling skal være skriftlig dokumentert. Innvilget søknad skal bekreftes med tilskuddsbrev som sendes hver enkelt mottaker. Tilskuddsbrevet skal inneholde de kravene som går frem av Bestemmelser om statlig økonomistyring, pkt 6.3.3.</p>
<p>For klagebehandling gjelder forvaltningsloven av 10. februar 1967. Enkeltvedtak kan påklages til tilskuddstyret eller den tilskuddstyret har gitt fullmakt. Dersom tilskuddsstyret ikke omgjør opprinnelig enkeltvedtak, går saken til endelig klagebehandling i Sametingsrådet.</p>
<p>9  Utbetaling og tilbakebetaling</p>
<p>Tilbakebetaling til Sametinget kan kreves dersom mottaker ikke sender inn rapporter som forutsatt i stønadsbrevet, oppgir uriktige opplysninger, studier ikke fullføres slik det er forutsatt , søker har misligholdt sin opplysningsplikt, stønaden ikke er benyttet i henhold til intensjonen med tildelingen, eller ved for mye utbetalt stønad. Dersom mottaker ikke betaler tilbake i slike tilfeller, kan Sametinget vurdere rettslig skritt for å få utbetalt tilgodehavende.</p>
<p>10  Overordnet kontroll</p>
<p>Sametinget skal etablere et forsvarlig og hensiktsmessig system for tilskuddsforvaltningen som sikrer korrekt saksbehandling fra søknader kommer inn og til endelig sluttutbetaling. Basert på risiko- og vesentlighetsbetraktninger skal Sametinget kontrollere at tilskuddsforvaltningen fungerer kvalitativt som det skal.</p>
<p>Departementets ansvar er å påse at Sametinget har et system for tilskuddsforvaltningen som er i samsvar med økonomiregelverket og at retningslinjene følges.</p>
<p>I samsvar med Bevilgningsreglementets § 17 kan Sametinget, departementet og Riksrevisjonen iverksette kontroll med at midlene nyttes etter forutsetningene.</p>
</body></document>
