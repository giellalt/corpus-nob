<document xml:lang="nob" id="no_id"><header><title>Gir tilskudd til utvikling av drone- og landmålingstjenester - Sametinget</title><genre code="admin"/><author><unknown/></author><year>2024</year><wordcount>200</wordcount><conversion_status type="standard"/><availability><free/></availability><multilingual/><origFileName>https://sametinget.no/saernieh/gir-tilskudd-til-utvikling-av-drone-og-landmalingstjenester.35031.aspx?sprak=1</origFileName><parallel_text xml:lang="sme" location="adda_doarjaga_drona-_ja_eananmihtidanbalvalusaid_ovddideapmai.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Gir tilskudd til utvikling av drone- og landmålingstjenester</p>
<p><em type="italic">Sametingsrådet gir 290 000 kroner i </em><em type="italic">tilskudd til Nord-Norsk Dronetjeneste AS for utvikling av avanserte drone- og landmålingstjenester i regionen. </em></p>
<p>Sametingspresident Silje Karine Muotka    Ørjan Marakatt Bertelsen</p>
<p>Nord-Norsk Dronetjeneste AS holder til på Storsteinnes i Balsfjord kommune og driver med kartlegging, geografisk datafangst, landmåling og inspeksjonstjenester. De har søkt om tilskudd til å utvikle og etablere avanserte drone- og landmålingstjenester i regionen. Slike tjenester vil skape store ringvirkninger i form av at lokale entreprenører med deres støtte kan tilby andre og bedre tjenester. I tillegg vil det effektivisere flere prosesser og redusere totale kostnader i mange prosjekter.</p>
<p>Målet er å kunne levere drone- og landmålingstjenester i løpet av 2025 og ekspandere virksomheten allerede i 2025 med ytterligere tre kompetansearbeidsplasser.</p>
<p>– Dette initiativet vil bidra til å styrke den teknologiske utviklingen og innovasjonen i Nord-Norge, samtidig som det skaper nye arbeidsplasser og fremmer bærekraftig næringsutvikling. Jeg ser frem til å følge utviklingen av dette prosjektet og de positive ringvirkningene det vil ha for regionen, sier sametingspresident Silje Karine Muotka (NSR).</p>
<p>Tilskuddet på 290 000 kroner gis fra tilskuddsordningen til variert næringsliv, under prioriteringen <em type="italic">Tiltak som gir en betydelig grad av nyskapning og bedriftsutvikling. </em></p>
</body></document>
