<document xml:lang="nob" id="no_id"><header><title>Sametingsrådet med særskilt satsing på pitesamisk bygningsarv   - Sametinget</title><genre code="admin"/><author><unknown/></author><year>2023</year><wordcount>250</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/sametingsradet-med-sarskilt-satsing-pa-pitesamisk-bygningsarv.26769.aspx</origFileName><parallel_text xml:lang="sme" location="samediggeradi_sierra_anggirussan_bihtansami_huksenarbbi_vaste_.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Sametingsrådet med særskilt satsing på pitesamisk bygningsarv</p>
<p><em type="bold">Det pitesamiske området har en særlig rik og variert bygningsarv og freda samiske bygninger er en viktig del av den samiske kulturarven. Sametingsrådet har derfor åpnet for en særlig søknadsrunde til pitesamisk bygningsvern gjennom tilskuddsordningen for samisk kulturminnevern og det er satt av 500 000 kroner til dette. </em>   </p>
<p>Runar Myrnes Balto    Åse M. P. Pulk/Sámediggi</p>
<p>– Det er viktig å ta vare på den pitesamiske kulturarven, bygningene er sterke vitner om hvordan pitesamer har levd, bodd og innrettet seg. Selv om noen bygninger er gått ut av bruk er det viktig at de blir tatt vare på og at byggeskikk og tradisjonskunnskap dokumenteres, sier sametingsråd Runar Myrnes Balto (NSR).</p>
<p>Sametinget har åpnet for en særlig søknadsrunde til pitesamisk bygningsvern gjennom tilskuddsordningen for samisk kulturminnevern.</p>
<p>Her er det satt av 500 000 kroner til:</p>
<list><p type="listitem">Registrering og dokumentasjon av bygninger og kulturmiljø med bygninger, knyttet til pitesamiske kultur.</p>
<p type="listitem">Innsamling og dokumentasjon av tradisjonskunnskap og kunnskapsoverføring knyttet til pitesamiske bygninger og bygningstradisjon.</p>
<p type="listitem">Utarbeide tilstandsvurderinger og istandsettingsplaner for freda og verneverdige bygninger i pitesamisk område.</p>
<p type="listitem">Strakstiltak for sikring av freda og verneverdige bygninger og påbegynne eller videreføre istandsettingsprosjekt etter godkjente planer.</p>
</list><p>Myrnes Balto ønsker å styrke pitesamisk kultur og bygningsarv gjennom denne særskilte satsingen og håper mange vil søke innen søknadsfristen, <em type="italic">som </em>   <em type="bold">er forlenget til 31. oktober 2023 kl. 15.00   </em>.    </p>
<p>Utlysningen er annonsert på Sametingets nettsider.</p>
<p>Tilskuddet må søkes gjennom Sametingets tilskuddsportal, Doarjjadiggi – Tilskudd til samisk kulturminnevern.</p>
<p>Les mer om Tilskudd til samisk kulturminnevern her.</p>
</body></document>
