<document xml:lang="nob" id="no_id"><header><title>– Samisk språk og kulturforståelse er viktig i krisesituasjoner - Sametinget</title><genre code="admin"/><author><unknown/></author><year>2021</year><wordcount>441</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/samisk-sprak-og-kulturforstaelse-er-viktig-i-krisesituasjoner.14907.aspx</origFileName><parallel_text xml:lang="sme" location="_samegiella_ja_kulturipmardus_lea_dehalas_heahtediliin.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">– Samisk språk og kulturforståelse er viktig i krisesituasjoner</p>
<p><em type="italic">Sametingsrådet støtter etablering av et fagnettverk innen samisk barnevern og etablering av samiske krisetjenester. Sametingsråd Hans Ole Eira (Sp) er glad for å støtte opp under viktige tjenester rettet mot sårbare grupper i det samiske samfunnet. </em></p>
<p>Hans Ole Eira    Kenneth Hætta    Barneverntjenester i de samiske kommunene har rapportert om at det er utfordringer med å ivareta samiske barns rettigheter på alle nivå, blant annet med å rekruttere samiske fosterhjem, sikre tilstrekkelig informasjon og skjemaer på samisk, og tilstrekkelig språk- og kulturkompetanse blant ansatte. Sametingsrådet har bevilget 450.000,- kroner til Kautokeino kommune til oppstart av et fagnettverk <span type="quote">“Et samisk barnevern”</span>, som skal bidra til økt samisk kulturkompetanse der målet er en mest mulig enhetlig praksis. Nettverket består av barneverntjenestene i de samiske forvaltningskommunene, som skal bidra til å sikre at samiske barns rettigheter blir ivaretatt, uavhengig av hvor i landet barnet befinner seg.</p>
<p>– Samiske barn har rett til en oppvekst som tar utgangspunkt i samisk språk og kultur, og den retten gjelder også for barn som er under barnevernets omsorg. Det er viktig at samiske familier som er i en sårbar situasjon opplever at hjelpeapparatet tar hensyn til egen kultur. Derfor er jeg glad for dette initiativet som vil bygge opp et sterkt samisk fagmiljø og som kan bistå samiske familier uansett hvor de bor i landet, sier sametingsråd Hans Ole Eira (Sp).</p>
<p type="title">Etablerer nordsamisk chat-funksjon</p>
<p>Sametingsrådet har også bevilget 185.000,- kroner til Kirkens SOS Nord-Hålogaland til oppstart av samiske tjenester i sin krisetjeneste, et tilbud som er viktig for mennesker i en vanskelig situasjon. Sametingsrådet bevilget midler til Kirkenes SOS i 2019 til et forprosjekt, som viste at det er et stort behov for en samisk meldingstjeneste for brukere. Mange respondenter beskrev det som svært viktig at vedkommende som man kommuniserer med i en krisesituasjon, også har forståelse og kjennskap til den livsverdenen de lever i. Nå etableres det en chat-funksjon, i første omgang på nordsamisk, der de ansatte har samisk språk- og kulturkompetanse. Kirkens SOS planlegger lansering over sommeren.</p>
<p>– I en krisesituasjon gir det trygghet når man vet at personen man kommuniserer med forstår livet ditt, og at man kan bli møtt av en som man slipper å forklare hele konteksten til. For mange vil det også være lettere å fortelle om vanskelige temaer på sitt eget språk. Den nordsamiske chat-tjenesten vil være språklig og kulturelt tilpasset, samtidig som man fortsatt kan være anonym. Jeg er glad for at Sametinget kan bidra i det viktige initiativet, sier sametingsråd Hans Ole Eira (Sp).</p>
<p><em type="italic">For intervju om saken, kontakt sametingsråd Hans Ole Eira: e-post: </em><em type="italic">hans.ole.eira@samediggi.no </em><em type="italic">eller telefon: +47 918 61 471 </em></p>
</body></document>
