<document xml:lang="nob" id="no_id"><header><title>Støtte til produksjon av utstilling med Iver Jåks - Sametinget</title><genre code="admin"/><author><unknown/></author><year>2022</year><wordcount>324</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/stotte-til-produksjon-av-utstilling-med-iver-jaks.22423.aspx</origFileName><parallel_text xml:lang="sma" location="daarjoe_produksjovnese_vuesiehtimmeste_iver_jaksine.html"/><parallel_text xml:lang="sme" location="doarjja_iver_jaksa_cajahusa_buvttadit.html"/><parallel_text xml:lang="smj" location="doarjja_iver_jaksa_vuosadusav_buvtadittjat.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Støtte til produksjon av utstilling med Iver Jåks</p>
<p><em type="bold">Sametingsrådet har bevilget 200 000 kroner til Tegnerforbundet, til medvirkning av samiske kunstnere i utstillingen <span type="quote">«Materialfølelse og virkekraft»</span> av Iver Jåks. Utstillingen skal vises på Tegnerforbundets lokaler i Oslo.   </em>   </p>
<p>I perioden fra 27. oktober til 22. desember i år presenterer Tegnerforbundet den første retrospektive utstillingen med den samiske kunstneren Ánddir Ivvár Ivvár, Iver Jåks, i Oslo. Utstillingen har fokus på Jåks’ tegninger som ikke har blitt vist offentlig tidligere. De tre samiske kunstnerne Laila Labba, Niilas Helander og Kurt Hermansen vil bidra til utstillingen med nyproduserte verk som står i dialog med Jåks kunstnerskap.</p>
<p>Med dette grepet ønsker Tegnerforbundet å sette Iver Jåks i dialog med tendenser i dagens samtidskunst. Iver Jåks er først og fremst kjent for sin grafikk, sine skulpturer og installasjoner, men i materialet Jåks etterlatte seg finnes det en del tegninger. Disse tegningene viser også bredden i Jåks arbeid.</p>
<p>Maja Kristine Jåma    Árvu/Sametinget</p>
<p>– Denne utstillingen vil være med på å løfte frem Iver Jåks i et annet perspektiv, i tillegg til at den presenterer flere yngre samiske kunstnere i samme prosjekt      , noe jeg er veldig glad for å kunne gi støtte til, sier sametingsråd Maja Kristine Jåma (NSR).</p>
<p>Utstillingen er kuratert av Hanne Hammer Stien og Kristoffer Dolmen som samarbeider med flere om formidlingsarbeidet av utstillingen. Blant annet vil det være fagseminar på Arkitekturmuseet, Oslo Sámiid Duodji skal holde duodjikvelder på Tegnerforbundet, og Laila Labba og Marte Lill Somby skal holde formidlingsprosjekt for barn og unge i Tegnerforbundet. I tillegg er det inngått formidlingsavtale med Oslo samiske skole under utstillingsperioden.</p>
<p>– Dette er et godt eksempel til etterfølgelse hvordan Tegnerforbundet knytter til seg andre samiske organisasjoner og institusjoner og samarbeider for å nå ut med samisk kunst til så mange som mulig, sier Jåma.</p>
<p>Tilskuddet på 200 000 kroner er bevilget over tilskuddsordningen kulturtiltak.</p>
<p><em type="italic">For spørsmål eller intervju, kontakt sametingsråd Maja Kristine Jåma (NSR), mob. +47 472 42 366, </em><em type="italic">maja.kristine.jama@samediggi.no </em>   </p>
</body></document>
