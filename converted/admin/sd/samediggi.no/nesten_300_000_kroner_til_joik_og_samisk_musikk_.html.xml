<document xml:lang="nob" id="no_id"><header><title>Nesten 300 000 kroner til joik og samisk musikk  - Sametinget</title><genre code="admin"/><author><unknown/></author><year>2022</year><wordcount>236</wordcount><conversion_status type="standard"/><availability><free/></availability><multilingual/><origFileName>https://sametinget.no/saernieh/mahte-300-000-kravnah-joejkese-jih-saemien-musihkese.22535.aspx?sprak=1</origFileName><parallel_text xml:lang="sma" location="mahte_300_000_kravnah_joejkese_jih_saemien_musihkese.html"/><parallel_text xml:lang="sme" location="measta_300_000_ruvdno_luohtai_ja_sami_musihkkii.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Nesten 300 000 kroner til joik og samisk musikk</p>
<p><em type="bold">Sametingsrådet har tildelt 298 000 kroner til en utgivelse av joik og samisk musikk og til finansiering av to turneer.   </em>   </p>
<p xml:lang="smj">Maja Kristine Jåma    Árvu/Sametinget</p>
<p>Forlaget Skádja Studio, ved Magnus Vuolab, får 153 000 kroner til digital utgivelse av <span type="quote" xml:lang="sme">«Sami Music Goalmmát»</span>, som er en oppfølger til <span type="quote" xml:lang="sme">«Sami Music Vuosttaš»</span> fra 2019 og <span type="quote" xml:lang="sme">«Sami Music Nubbi»</span> fra 2021.</p>
<p>Magnus Vuolab har invitert med seg åtte samiske artister som fremfører hans komposisjoner i varierte musikksjangre. I tillegg fremføres det to nye joiker. Utgivelsen består av åtte sanger og to joiker, som Vuolab har komponert og skrevet tekster til.</p>
<p>Sametingsrådet gir også til sammen 145 000 kroner til to turnevirksomheter.</p>
<p>Den samiske artisten Katarina Barruk får støtte til turné i Norge, Sverige, Finland, Estland og Polen, og bandet Arvvas, med Sara Marielle Gaup Beaska og Steinar Raknes, får støtte til en releaseturné i Japan.</p>
<p>– Det er stor aktivitet på den samiske musikkfronten, og samiske artister turnerer både i og utenfor Sápmi. I tillegg produseres det musikk i varierte musikksjangere. Både utgivelser av joik og samisk musikk og turnévirksomhet tror jeg vil bidra til økt forståelse for både nyskapende og tradisjonell samisk musikk, sier sametingsråd Maja Kristine Jåma (NSR).</p>
<p>Bevilgningene på til sammen 298 000 kroner gis over tilskuddsordningen Joik og samisk musikk.</p>
<p><em type="italic">For spørsmål eller intervju, kontakt sametingsråd Maja Kristine Jåma (NSR), mob. +47 472 42 366, </em><em type="italic">maja.kristine.jama@samediggi.no </em><em type="italic">. </em>   </p>
</body></document>
