<document xml:lang="nob" id="no_id"><header><title>Kronikk: Om ull og samisk duodji/håndverk - Sametinget</title><genre code="admin"/><author><unknown/></author><year>2024</year><wordcount>464</wordcount><conversion_status type="standard"/><availability><free/></availability><multilingual/><origFileName>https://sametinget.no/politihke/kronihkh-jih-lohkijetjaalegh/kronikk-om-ull-og-samisk-duodji-handverk.32755.aspx?sprak=1</origFileName><parallel_text xml:lang="sme" location="kronihkka:_ullu_ja_sami_duoji_birra.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Kronikk: Om ull og samisk duodji/håndverk</p>
<p><em type="italic">Gry Warth i Nordkalottfolket har igjen skrevet en kronikk, denne gangen om kampen for sjøsamisk håndverk og kleskultur. Med min forrige kronikk hadde jeg håpet å sette en sluttstrek for debatten, men det er igjen nødvendig å korrigere det Warth har misforstått. </em></p>
<p>Warth sier i sin kronikk at <span type="quote">«Mens det meste av innlandssamisk håndverk får duodji-merke og porten inn til Sametingets støtteordninger åpnes for dem, stenges døra for det vi med kysten ikler oss både til hverdags og fest.»</span></p>
<p>Her må jeg korrigere: Sametinget har 6 ulike tilskuddsordninger innenfor duodji: 1) Markedstilpasning, 2) Investerings- og utviklingstiltak, HMS og etableringstilskudd, 3) Kompetanse, opplæring og kurs, 4) Velferdsordninger, 5) Driftstilskudd og 6) Duodji-verksted. Det er bare én av tilskuddsordningene av disse som prioriterer tradisjonell duodji, og det er driftstilskuddsordningen. Dette burde Warth også vite, siden Sametingets plenum vedtok i sitt budsjett for 2024 at målet for driftstilskudd er å øke omsetningen av <em type="italic">egenprodusert tradisjonell </em>duodji (min utheving). Alle de andre tilskuddsordningene er åpne for alle samiske håndverkere med egen virksomhet. </p>
<p>Når Warth omtaler det som <span type="quote">«Samerådets snevre definisjon av tradisjonell duodji»</span>, er dette langt fra virkeligheten. Flere duodji-utøvere, duodji-organisasjoner og- institusjoner i Norge, Sverige og Finland er med på å forme eksempellista som er under stadig utvikling. Dette er alt annet enn snevert.</p>
<p>Vi vet alle om ulla sin betydning i samisk håndverk/duodji, og ikke minst i sjøsamisk duodji. Når Warth sier <span type="quote">«Når det NSR-ledete sametingsrådet stiller seg bak at ullplagg, bortsett fra luer og votter, ikke er en del av det tradisjonelle samiske håndverket, så er det naturlig å spørre: Hva mener dere at sjøsamene kledde på seg i det våte og vindfulle klimaet ved kysten?»</span>, da skulle jeg ønske at Warth tok seg tid til å gjennomgå eksempellista. Da hadde hun visst at ull og garn er et godkjent materiale til bruk i for eksempel ullsjal, pledd, grener, votter, ullsokker, ullbellinger, ullkartanker, ullsåler komagbånd, belter, holbikant, og mye mer. Til duojáre/duodji-utøvere som ønsker å se eksempellista, finnes den her: Ovdamearkalistu SÁ - beaiváduvvon cuoŋománus 2024.docx ( www.samitrademarks.com )</p>
<p>Svaret på Warth sin påstand om ull skal strikkes på pinner, er i alle fall at votter kan strikkes på pinner. Og sokker. Og ullsåler. Og ullbellinger. Og mye mer som er tradisjonell duodji.</p>
<p>Jeg vil igjen minne om at endringen av duodji-organiseringen har ført til stor positivitet for den viktige tradisjonelle næringen som duodji er, ved at det er mange flere som er registrerte duodji-utøvere. Jeg minner samtidig på at den andre organisasjonen, Samiid duodji, er fornøyd med dagens ordning. Det samme gjelder duodji-utøvere rundt omkring i Sápmi.</p>
<p>Til sist vil jeg minne på at eksempellista er et levende dokument, og oppfordrer duodji-utøvere til å komme med tilbakemeldinger på den. La oss alle fremme duodji-næringen på en positiv måte.</p>
</body></document>
