<document xml:lang="nob" id="no_id"><header><title>Sametingsrådet støtter enda et språkprosjekt i Alta - Sametinget</title><genre code="admin"/><author><unknown/></author><year>2020</year><wordcount>284</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/sametingsradet-stotter-enda-et-sprakprosjekt-i-alta.1833.aspx</origFileName><parallel_text xml:lang="sme" location="samediggeraddi_doarju_vel_ovtta_giellaproseavtta_alttas.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Sametingsrådet støtter enda et språkprosjekt i Alta</p>
<p>Sametingsrådet har bevilget 300.000 kroner til Holmen gårds- og naturbarnehage i Alta.</p>
<p>Holmen gårds- og naturbarnehage er en privat barnehage i Alta kommune, som ønsker å bli en barnehage som jobber for å implementere og utvikle barns møte med samisk språk og kultur.</p>
<p>- Det er gledelig at Sametinget kan fortsette å være bidragsyter til å styrke samiske barns språkutvikling. Det er viktig at barnehagebarn får samisk språkstimulanse i så tidlig alder som mulig, sier sametingsråd Mikkel Eskil Mikkelsen (NSR).</p>
<p>Holmen gårds- og naturbarnehage fikk i 2017 tilskudd til prosjektet <span type="quote">«Språkressurs»</span>. Målet var å gi de samiske barna samiskspråklig støtte i daglige aktiviteter og lek i barnehagen, og gi kjennskap til samisk kultur og samisk språk til alle barna i barnehagen. Prosjektmidlene ga barnehagen mulighet til å ansette en samisktalende ressurs i 50% stilling. Prosjektet har vært vellykket. I tilbakemeldinger fra foreldrene i barnehagen, sier blant annet en av foreldrene at barnet bruker mer samisk hjemme de dagene den samisktalende språkressursen har vært i barnehagen.</p>
<p>I deres nye prosjekt i 2020 <span type="quote">«Videreførelse av samisk språkprosjekt»</span>, vil de endre kulturen i barnehagen slik at samisk kultur og det samiske språket kvalitetsmessig blir en del av barnehagens hverdag. Barnehagen skal ansette en samisktalende ressurs i 100% stilling, som skal arbeide med barnegruppa, vurdere arbeidet opp mot relevant teori, dokumentere arbeidet og veilede personalet.</p>
<p>- Det er positivt for alle, både for barna, foreldre og barnehageansatte at det samiske språket får den statusen den fortjener i en norskdominert barnehagehverdag, sier Mikkelsen.</p>
<p>Sametingsrådet bevilger 300.000 kroner til prosjektet fra tilskuddsordningen Tilskudd til prosjekter og utviklingsarbeid i barnehager.</p>
<p><em type="italic">For intervju eller spørsmål, kontakt sametingsråd Mikkel Eskil Mikkelsen, tlf. +47 917 42 161. </em></p>
</body></document>
