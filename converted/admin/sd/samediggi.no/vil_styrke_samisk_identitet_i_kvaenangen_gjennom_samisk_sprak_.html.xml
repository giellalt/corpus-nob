<document xml:lang="nob" id="no_id"><header><title>Vil styrke samisk identitet i Kvænangen gjennom samisk språk  - Sametinget</title><genre code="admin"/><author><unknown/></author><year>2020</year><wordcount>232</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/vil-styrke-samisk-identitet-i-kvanangen-gjennom-samisk-sprak.5031.aspx</origFileName><parallel_text xml:lang="sme" location="samegiela_bokte_nannet_sami_identitehta_navuonas.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title" xml:lang="nno">Vil styrke samisk identitet i Kvænangen gjennom samisk språk</p>
<p><em type="italic">Sametingsrådet har bevilget 150 000 kroner til Kvænangen kommune og 155 000 kroner til Burfjord Travel for å etablere samiske språkarenaer for samisk språkvitalisering. </em></p>
<p>Det er få samiske språkarenaer i Kvænangen kommune. Tilskuddsmottakerne vil tilby en mulighet til å løfte språkkompetansen og slik også styrke den samiske identiteten i sjøsamiske områder.</p>
<p>Kvænangen språksenter får støtte for å ordne språkkurs for voksne som fra før av ikke kan noe samisk. Målet er å motivere til bruk av samisk språk i kommunen, og også å få flere samiske språkbrukere, slik at man i fremtiden har kompetente personer til å undervise i samisk i skolen.</p>
<p>Burfjord Travel ved Mikkel Eivind Oskal, skal tilby en språkarena for barn, unge og voksne hvor de får lære gjennom tradisjonelt arbeid og styrke sine samiskkunnskaper. Tilskuddsmottaker skal samarbeide med Kvænangen språksenter.</p>
<p>– I kommuner hvor samisk språk ikke har en sentral plass, som for eksempel kystkommuner, er slike tiltak viktige i arbeidet for å bevare og styrke språket. Gjennom språkarenaer og kurs i samisk språk vil vi vekke interessen for samisk tradisjonelt arbeid, og slik også bidra til styrking av samisk identitet, sier sametingsråd Mikkel Eskil Mikkelsen (NSR).</p>
<p>Sametingsrådet ser det som positivt at kommuner har langtidsstrategier for språkarbeidet de gjennomfører.</p>
<p>Tilskuddene bevilges gjennom ordningen Språktiltak.</p>
<p xml:lang="nno"><em type="italic">For spørsmål og intervju, kontakt sametingsråd Mikkel Eskil Mikkelsen(NSR), tel +47 917 42 161 </em></p>
</body></document>
