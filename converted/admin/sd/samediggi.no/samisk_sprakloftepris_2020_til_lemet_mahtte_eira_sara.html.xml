<document xml:lang="nob" id="no_id"><header><title>Samisk språkløftepris 2020 til Lemet Máhtte Eira Sara - Sametinget</title><genre code="admin"/><author><unknown/></author><year>2020</year><wordcount>244</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/samisk-sprakloftepris-2020-til-lemet-mahtte-eira-sara.8394.aspx</origFileName><parallel_text xml:lang="sme" location="sami_giellaloktenbalkkasupmi_2020_lemet_mahtte_eira_sarai.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title" xml:lang="sme">Samisk språkløftepris 2020 til Lemet Máhtte Eira Sara</p>
<p><em type="italic">Samisk språkløftepris for 2020 går til Lemet Máhtte Eira Sara for hans oversettelse av dataspillet Minecraft fra engelsk til nordsamisk. </em></p>
<p>Minecraft er verdens mest solgte dataspill og har rundt 100 millioner aktive brukere over hele verden, og nå har Eira Sara i løpet av åtte måneder oversatt 14000 ord fra engelsk til nordsamisk. Dette har han gjort ved siden av studier ved universitetet i Tromsø.</p>
<p>– Jobben som er lagt ned av Eira Sara er svært nyskapende fordi det har brakt det samiske språket på en ny og stor arena i et spill som også brukes av mange unge samiske spillere. Eira Sara er derfor en veldig verdig vinner av Språkløfteprisen for 2020, sier sametingspresident Aili Keskitalo.</p>
<p>Språkløfteprisen ble delt ut for første gang i 2019 i forbindelse med International Year og Indigenous Languages (IYIL) 2019 og Samisk Språkuke. Formålet med prisen er at Sametingsrådet ønsker å gi en positiv oppmerksomhet til noen som har fremmet og synliggjort samiske språk i sin daglige drift på en god måte.</p>
<p>– Lemet Máhtte Eira Sara har med sitt oversettelsesarbeid vist at det samiske språket kan nå ut og synliggjøres på nye plattformer og treffe målgrupper som man ellers ikke treffer. Det vil også kunne brukes som et inspirerende og oppmuntrende pedagogisk verktøy i samisk språkopplæring, avslutter sametingspresidenten.</p>
<p>Språkløfteprisen er på kr. 30 000,- og et kunstdiplom.</p>
<p><em type="italic">For mer informasjon eller intervju, kontakt sametingspresident Aili Keskitalo (NSR), e-post: aili.keskitalo@samediggi.no </em></p>
</body></document>
