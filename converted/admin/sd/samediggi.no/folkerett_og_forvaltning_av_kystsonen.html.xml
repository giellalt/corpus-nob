<document xml:lang="nob" id="no_id"><header><title>Folkerett og forvaltning av kystsonen - Sametinget</title><genre code="admin"/><author><unknown/></author><wordcount>322</wordcount><conversion_status type="standard"/><availability><free/></availability><multilingual/><origFileName>https://sametinget.no/areal-klima-og-miljo/planlegging-i-sjo/folkerett-og-forvaltning-av-kystsonen/</origFileName><parallel_text xml:lang="sme" location="albmotriekti_ja_riddoavadaga_halddaseapmi.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Folkerett og forvaltning av kystsonen</p>
<p><em type="italic">FNs konvensjon om sivile og politiske rettigheter av 1966 (SP), og særlig artikkel 27 er av stor betydning for vernet av naturgrunnlaget for fiskere i tradisjonelle sjøsamiske områder. </em></p>
<p>Artikkel 27 i konvensjonen slår fast at personer tilhørende etniske, religiøse eller språklige minoriteter ikke skal nektes retten til å utøve sin egen kultur, bekjenne seg til og utøve sin egen religion, eller bruke sitt eget språk. I forhold til urfolk omfatter artikkel 27 også retten til materiell kulturutøvelse og tradisjonell næringsvirksomhet knytte til bruk av land og naturressurser. Bestemmelsen etablerer også beskyttelse mot naturinngrep i områder som urfolk bruker til tradisjonell næringsutøvelse.</p>
<p>Det er en rekke kriterier som anvendes ved vurdering av om tiltak kan være i strid med SP 27. Disse er:</p>
<list><p type="listitem">Utredningsgrunnlag for vedtak</p>
<p type="listitem">Reelle konsultasjoner</p>
<p type="listitem">Sumvirkninger av eksisterende og planlagte tiltak</p>
<p type="listitem">Proporsjonalitet - behovet for tiltaket og inngrepets omfang, også i forhold til tap av rettigheter</p>
<p type="listitem">Avbøtende tiltak</p>
</list><p>Artikkel 27 etablerer et vern for tradisjonelt sjøsamisk fiskeri slik at nye arealinngrep ikke skal medføre en nekting eller vesentlig krenking av utøvelsen av fiske i et samisk område. Innebærer inngrepet at det ikke lenger er regningssvarende å utøve tradisjonell næring i området kan det ikke tillates. Tålegrensen er overskredet når fiskeri ikke lengre er lønnsom (regningssvarende) slik at noen må slutte pga. inngrepet. Dersom inngrepet ikke medfører en nekting/vesentlig krenking av fortsatt næringsutøvelse, skal det likevel legges vekt på virkningene for samisk kultur og næring ved vedtak.</p>
<p>Vernet knytter seg dermed til det området fiskerne benytter seg av og om de fortsatt kan utøve sitt kyst- og fjordfiske som de nå gjør. Det kan derfor også være grunnlag for å reise innsigelse dersom et oppdrettsanlegg har begrenset lokal eller samfunnsmessig nytte og samtidig negative virkninger for kyst- og fjordfiske, uten at det dermed innebærer en nekting eller vesentlig krenking av fiske. I slike situasjoner skal det likevel legges vesentlig vekt på hensynet til kyst- og fjordfiske.</p>
</body></document>
