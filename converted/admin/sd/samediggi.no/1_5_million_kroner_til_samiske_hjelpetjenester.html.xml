<document xml:lang="nob" id="no_id"><header><title>1,5 million kroner til samiske hjelpetjenester - Sametinget</title><genre code="admin"/><author><unknown/></author><year>2024</year><wordcount>528</wordcount><conversion_status type="standard"/><availability><free/></availability><multilingual/><origFileName>https://sametinget.no/adasa/1-5-million-kroner-til-samiske-hjelpetjenester.29034.aspx?sprak=1</origFileName><parallel_text xml:lang="sme" location="beannot_miljovnna_ruvnno_sami_veahkkebalvalusaide.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">1,5 million kroner til samiske hjelpetjenester</p>
<p><em type="italic">Sametingsrådet har i 2023 gitt støtte til Røde Kors, Kirkens SOS, Samerådet og Porsanger kommune som ønsker å etablere hjelpetjenester innen psykisk helse rettet mot især samiske barn og unge. </em></p>
<p>Samiske barn, unge og voksne lever i en tid med mange store utfordringer i hverdagen. Mange lever med trusler om inngrep i naturen, ulike konflikter, samehets og netthets, mobbing, diskriminering og trakassering. Mange kan ha behov for kontakt med noen de kan snakke med i vanskelige perioder eller livssituasjoner.</p>
<p xml:lang="sme">Runar Myrnes Balto    Árvu/Sámediggi</p>
<p>– Vi vet at det kan være lettere for samiskspråklige å henvende seg på samisk til hjelpeapparatet, spesielt om man står i en krisesituasjon. Det er derfor svært gledelig å kunne støtte opp under slike prosjekter fra ulike aktører som legger til rette for dialog og hjelp på samisk, eller som sikret at man blir møtt med noen med samisk kulturkompetanse, sier sametingsråd Runar Myrnes Balto (NSR).</p>
<p><em type="italic">Sametingsrådet har i 2023 tildelt følgende tilskudd: </em></p>
<list><p type="listitem"><em type="italic">Samerådet </em>har fått støtte på 470 000 kroner til prosjektet <span type="quote" xml:lang="smj">«Suodji/Suaja/Suodje»</span>, et ettårig prøveprosjekt med å etablere en nasjonal lavterskel hjelpelinje innen selvmordsforebygging og styrking av psykisk helse. De som tar kontakt vil få veiledning og hjelp av noen med samisk kulturkompetanse, med spesialisert fagutdanning innen psykisk helse, og med erfaringer i å møte mennesker som opplever slike utfordringer. </p>
<p type="listitem"><em type="italic">Røde Kors </em>har fått støtte på 380 000 kroner til å etablere en samiskspråklig meldingstjeneste, beregnet for samiske barn og unge i sårbare livssituasjoner. Målet med prosjektet er å åpne for samtaler på nordsamisk for å bidra til en styrket psykisk helse hos samiske barn og unge. Røde Kors vil invitere samiske barn og unge til å medvirke i utviklingen av tilbudet, særlig om valg av kontaktkanaler og åpningstider. </p>
<p type="listitem"><em type="italic">Kirkens SOS </em>har fått støtte på 400 000 kroner til etablering av prosjektet «Northern Sámi Helpline”, et 2-årig prøveprosjekt om en samiskspråklig meldingstjeneste på svensk og finsk side av Sápmi. Kirkens SOS har tidligere etablert en samiskspråklig meldingstjeneste i Norge og de ønsker nå å utvide dette til en tjeneste over landegrensene. I første omgang er ordningen på nordsamisk og vil henvende seg til alle aldersgrupper. </p>
<p type="listitem"><em type="italic">Porsanger kommune </em>har fått støtte på 250 000 kroner til prosjektet “Trygge barn i Porsanger», som er en digital hjelpetjeneste for barn og unge. Prosjektet er tenkt som en direkte inngang til helsesykepleier via digitale kommunikasjonsflater som Teams, markedsført med en promovideo hvor det trekulturelle aspektet kommer godt fram. Målet med samhandlingsmodellen er å sikre tidlig identifikasjon og riktig oppfølging av utsatte barn og unge. Dette er et viktig prosjekt for kommunen, som ønsker at kommunen skal være en god og trygg oppvekstkommune for barn og unge. Modellen skal bidra til at barn i risikosituasjoner blir fanget opp tidligere og får raskere og bedre hjelp. </p>
</list><p>– Slike tilbud er viktige supplement til offentlige helsetjenester. Jeg håper at prosjektene lykkes og at den samiske befolkningen oppsøker også disse tjenestene ved behov. Jeg er også spesielt glad for at mange av disse prosjektene har spesielt barn og unge som målgruppe, noe som også vises tydelig i valg av kontaktflater. Vi behøver å ha et fokus på psykisk helse i Sápmi, sier Myrnes Balto.</p>
</body></document>
