<document xml:lang="nob" id="no_id">
  <header>
    <title>PRM: Arrangerer høring om sannhetskommisjon om fornorskningen</title>
    <genre code="admin"/>
    <author>
      <unknown/>
    </author>
    <year>2017</year>
    <wordcount>372</wordcount>
    <conversion_status type="standard"/>
    <availability>
      <free/>
    </availability>
    <multilingual/>
    <origFileName>https://www.sametinget.no/Om-Sametinget/Arkiv-perioden-2016-2017/Pressemeldinger/PRM-Arrangerer-hoering-om-sannhetskommisjon-om-fornorskningen</origFileName>
    <parallel_text xml:lang="sma" location="prm-govlehtimmiem-saetniesvoetekommisjovnen-bijre-oeoernede-daaroedehtemen-bijre.html"/>
    <parallel_text xml:lang="sme" location="prd-lagida-gulaskuddama-duohtavuodakommisuvnna-birra-daruiduhttimis.html"/>
    <parallel_text xml:lang="smj" location="prm-asat-gatjadallamav-duohtavuodakommisjaavnaas-darojduhttema-birra.html"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision: 154948 $; </version>
  </header>
  <body>
    <p type="title" xml:lang="dan">PRM: Arrangerer høring om sannhetskommisjon om fornorskningen</p>
    <p>Sametingspresident Vibeke Larsen er glad for at Stortingets kontroll- og konstitusjonskomité vil arrangere en åpen høring om en sannhetskommisjon om fornorskningen.</p>
    <p>Stortingets kontroll og konstitusjonskomité besluttet tirsdag 25. april 2017 å holde en åpen høring vedrørende en sannhetskommisjon for den samiske og kvenske befolkningen i Norge.</p>
    <p>– Sametinget har krevd at det igangsettes en sannhetskommisjon som dokumenterer konsekvensene av den lange assimileringspolitikken fra staten, som har satt dype spor i den samiske befolkningen. Det handler om å få et avklart forhold til en nær nasjonal historie, som medførte undertrykking og overgrep mot den samiske folkegruppen. En åpen høring vil kunne belyse hvorfor det er nødvendig med en slik granskning og jeg er glad for at komiteen er enig, sier sametingspresident Vibeke Larsen. </p>
    <p type="title">Debatt om fornorskningsgranskning i Stortinget</p>
    <p>Kontroll- og konstitusjonskomiteen har besluttet å holde en åpen høring, der aktuelle organisasjoner og institusjoner kan melde sin interesse for å uttale seg. Komiteen vil i tilegg avgi sin innstilling til saken og det blir debatt i Stortingets plenum om en sannhetskommisjon før 21. juni i år, bekrefter komitésekretær Thomas Dam overfor Sametinget.</p>
    <p>Bakgrunnen for beslutningen er representantforslag 8:30 S (2016-2017) fra stortingsrepresentantene Kirsti Bergstø og Torgeir Knag Fylkesnes, som har foreslått at Stortinget nedsetter en granskingskommisjon, som skal være en sannhetskommisjon for fornorskningspolitikk og urett begått mot det samiske og kvenske folk i Norge.</p>
    <p>
      <em type="italic">– </em>
      <em type="italic">Jeg er enig med forslagsstillerne som påpeker at det er Stortinget, som bærer ansvar på vegne av Norge, som bør ta initiativ til en slik granskningskommisjon. Det handler om å ta ansvar for den delen av norsk historie som innebar undertrykking av samene og kvenene. Da vil også også best finne svar på hvordan man kan reparere sår fra fortiden, sier sametingspresident Vibeke Larsen. </em>
    </p>
    <p>Fylkestingene i Troms, Nordland, Nord-Trøndelag og Sør-Trøndelag har nå avgitt støtteuttalelser til Sametinget vedrørende en igangsettelse av en sannhetskommisjon. Samisk kirkeråd har også avgitt sin støtte til etableringen av en slik kommisjon.</p>
    <p>– Det vitner om en bred politisk støtte til vårt krav om en granskningskommisjon, noe som jeg håper at også Stortinget tar innover seg nå i prosessen videre, avslutter Vibeke Larsen.</p>
    <p xml:lang="nno">
      <em type="italic">For intervju, kontakt sametingspresident Vibeke Larsen, tlf: 941 30 116 </em>
    </p>
    <p>Les hele representantforslaget her .</p>
  </body>
</document>
