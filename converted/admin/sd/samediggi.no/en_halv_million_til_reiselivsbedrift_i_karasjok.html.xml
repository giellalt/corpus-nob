<document xml:lang="nob" id="no_id"><header><title>En halv million til reiselivsbedrift i Karasjok - Sametinget</title><genre code="admin"/><author><unknown/></author><year>2021</year><wordcount>303</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/en-halv-million-til-reiselivsbedrift-i-karasjok.16251.aspx</origFileName><parallel_text xml:lang="sme" location="juolludit_miljon_beali_kruvnnu_matkeealahusfitnodahkii_karasjogas.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">En halv million til reiselivsbedrift i Karasjok</p>
<p><em type="italic">Sametingsrådet støtter Karasjok Campings nye satsing Min Ája med 500 000 kroner. Tilskuddet skal gå til oppgradering av campingplassen og å gi bedriften en mer synlig samiske profil. </em></p>
<p>Silje Karine Muotka     Familiebedriften er allerede godt etablert og har vært i drift siden 1963 med gode aktivitetstilbud året rundt, men satser på å fornye konseptet til et videre og bredere tilbud.</p>
<p>Min Ája skal utvikles til å bli en bærekraftig samisk helårs basecamp for kultur- og naturinteresserte, der gjesten kan bo tett opp i naturen i høykvalitets hytter og unike boenheter inspirert av samisk kultur og tradisjoner.</p>
<p>– Dette er et svært ambisiøst prosjekt, både i samisk og nasjonal målestokk. Vi er glade for å kunne støtte prosjektet og håper satsingen bidrar til å løfte samisk reiseliv som næring, både i Karasjok og Sápmi for øvrig, sier sametingsråd Silje Karine Muotka (NSR).</p>
<p>Sametingsrådet er glad for at Sametinget kan være bidragsyter til at Min Ája kan videreutvikle seg. Karasjok er en del av Sametingets virkeområde for næringstilskudd. Dette gir gode muligheter for næringslivet i regionen å søke tilskudd fra Sametinget.</p>
<p>Prosjektet viser at selskapet har et høyt ambisjonsnivå. Det vil være en styrke for samisk reiseliv generelt, og særlig i Indre Finnmark, om man får flere lokalt eide bedrifter som øker omsetningen og blir vekstmotorer i den samiske reiselivsnæringen.</p>
<p>– At Min Ája ønsker å vri profilen sin til å bli mer samisk er svært positivt for å synliggjøre samisk kultur til omverdenen. Bedriften er en solid bedrift med lang historie, og har dermed bransjekunnskap og relevant nettverk til å kunne lykkes med satsingen, sier Muotka.</p>
<p>Bevilgningen på 500 000,- kroner gis fra tilskuddsordningen: Tilskudd til samisk reiseliv: utviklings- og investeringstiltak.</p>
<p><em type="italic">For spørsmål eller intervju, kontakt sametingsråd Silje Karine Muotka (NSR), mob. +47 984 87 576, </em><em type="italic">silje.karine.muotka@samediggi.no </em></p>
</body></document>
