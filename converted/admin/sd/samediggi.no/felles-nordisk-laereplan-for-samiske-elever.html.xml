<document xml:lang="nob" id="no_id"><header><title/><genre code="admin"/><author><unknown/></author><wordcount>896</wordcount><conversion_status type="standard"/><availability><free/></availability><multilingual/><origFileName>http://www.sametinget.no/layout/set/print/Opplaering/Grunnskole-og-VGS/Felles-nordisk-laereplan-for-samiske-elever</origFileName><parallel_text xml:lang="sma" location="tjaaenghkies-noerhtelaanti-learoesoejkesje-saemien-learoehkidie.html"/><parallel_text xml:lang="sme" location="oktasas-davviriikkalas-oahppoplana-sami-ohppiide.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision: 154948 $; </version></header><body><p>Felles nordisk læreplan for samiske elever / Grunnskole og VGS / Opplæring / Forsiden - Sametinget</p>
<p type="title">Felles nordisk læreplan for samiske elever</p>
<p xml:lang="smj">02. juli 2015</p>
<p>Sametingsåd Silje Karine Muotka har skrevet en kronikk om felles nordiske læreplaner.</p>
<p><em type="bold">Samiske elever i Norge, Sverige og Finland opplever de samme utfordringene. Det mangler lærere som behersker samisk og samiske læremidler, og i alle landene er det utfordringer med organisering av opplæringen. En felles samisk læreplan ville kunne være en del av løsningen, men vi har noen hindre som å forsere før den kan være en realitet. </em></p>
<p>Fordi det er store forskjeller mellom de nordiske landenes skolesystemer får samiske elever i Norge, Finland og Sverige forskjellige tilbud, og opplæringen vektlegger forskjellige ting. En del elever lar være å velge samisk på skolen fordi organiseringen av opplæringen gjør det vanskelig, og det er i alle landene en mangel på samisklærere og samiske læremidler.</p>
<p>En felles tenkning rundt organisering og læreplaner vil kunne bidra til å løse mange utfordringer siden vi kunne delt og nyttiggjort oss ressursene bedre over landegrensene. Samarbeid mellom skoler i de tre landene ville bli lettere, og vi kunne ha samarbeidet om å utvikle læremidler, og spart både menneskelige og økonomiske ressurser. Dette krever imidlertid at myndighetene i de tre landene er villige til å se på samiskspråklig opplæring som et gode, og at vi i fellesskap overkommer byråkratiske hindre.</p>
<p>La meg også avklare det først som sist. Dette er også et anliggende for Russland, siden det er samer på russisk side også. Likevel skal jeg i denne sammenhengen konsentrere meg om mulighetene som ligger i samarbeid i den nordiske dimensjonen, da dette etter min vurdering ligger nærmere innen rekkevidde i første omgang.</p>
<p><em type="bold">Ulike lover, forskrifter og læreplaner </em></p>
<p>Lover, forskrifter og læreplaner for opplæring i samisk språk er ulike i de tre landene. Elevenes rettigheter, organisering av fagene, timetall, lovbegreper og læreplaner er alle ulike, og på toppen av det hele starter man i forskjellig alder og går ikke like mange år i grunnskolen. Der elever i Norge starter som seksåringer på sin tiårige grunnskoleutdanning, tar de i Finland og Sverige som syvåringer fatt på en niårig utdanning.</p>
<p>Skoleeiere er forpliktet til å gi opplæring som er i samsvar med landets skolesystem og godkjente læreplaner. Felles nordiske læreplaner må dermed være i samsvar med lover og skolesystem i Norge, Sverige og Finland.</p>
<p><em type="bold">Ulike rettigheter og ulike språk </em></p>
<p>I Norge har samiske elever individuell rett til opplæring i samisk, uavhengig av hvor i landet de bor. Dersom skolene ikke har samisklærer, så kan opplæringen gis ved fjernundervisning. I de ti kommunene som er innenfor forvaltningsområdet for samisk språk har alle elever i grunnskolealder rett til opplæring i og på samisk. Enkelte kommuner innenfor forvaltningsområdet har fattet vedtak om at opplæring i samisk språk skal være obligatorisk for alle elever i kommunen.</p>
<p>I Finland og Sverige får elever som bor i samiske kommuner opplæring i samisk noen timer i uka, og i de samiske skolene går undervisningen</p>
<p>Språkgrensene følger ikke landegrensene, men går på tvers av dem. I Norge og Sverige har vi nordsamisk, lulesamisk og sørsamisk. I Finland har man nordsamisk, enaresamisk og østsamisk. Det betyr at landene har ett eller flere fellesspråk, noe jeg mener bør gjøre samarbeid mulig.</p>
<p xml:lang="swe"><em type="bold">Tospråklighet </em></p>
<p>I opplæringsloven i Norge er det understreket at med samisk mener man nordsamisk, lulesamisk og sørsamisk. Elevene i Norge kan ha samisk som førstespråk eller samisk som andrespråk. Elever som snakker samisk velger som regel samisk som førstespråk. Elever som ikke kan samisk, kan velge å starte på samiskopplæring når som helst i skoleløpet.</p>
<p>I Sverige brukes begrepet samisk om samiskopplæringen i de samiske skolene. Ellers brukes begrepet morsmål både i Sverige og Finland. Der har man ikke samisk som andrespråk, men kan få opplæring i samisk som fremmedspråk.</p>
<p>Noe som er felles for alle samiske elever uavhengig av land er at de har tospråklig opplæring, der nasjonalspråket er obligatorisk. Læreplanene i samisk må forholde seg til læreplanen i nasjonalspråket. I Norge har samiskfaget og norskfaget sammen ansvaret for å utvikle samiske elevers tospråklighet, og opplæringen er forankret også i norskfagets læreplaner. I Sverige og Finland kommer samiskopplæringen i tillegg til ordinær opplæring.</p>
<p xml:lang="nno"><em type="bold">Felles mal </em></p>
<p>Jeg tar til orde for at vi skal utvikle en felles mal og grunntenkning i nordiske førstespråkslæreplanene i norsk, finsk, svensk og samisk. Alle de tre landene har en felles plikt til å forme skolehverdagen slik at samiskopplæringen blir attraktiv og ansett som en berikelse. Dette må være det ultimate målet i arbeidet med en felles læreplan.</p>
<p>Jeg har tro på at slike utfordringer som er beskrevet kan løses når viljen er tilstede. Ved at Sametingene og myndighetene i de tre landene setter seg sammen for å finne løsningene vil vi kunne få en satsning på samisk som vil føre til bedringer og fellesløsninger.</p>
<p>Når viljen til å svinge forbi byråkratiske og tekniske hindre er tilstede, finner vi løsningene. Da vil tilpasning av timetall og aldersgrupper ikke være en så stor utfordring som det kan høres ut som i utgangspunktet. Resultatet til slutt vil være bedret tilgang på undervisning, læremidler og lærere - og styrket samiskundervisning gjennom å ta i bruk den grenseløse kompetansen. Rett og slett en bedre skolehverdag og læringssituasjon for elevene, og det er vår jobb å legge til rette for det.</p>
<p xml:lang="sma"><em type="bold">Sametingsråd, Silje Karine Muotka </em></p>
</body></document>