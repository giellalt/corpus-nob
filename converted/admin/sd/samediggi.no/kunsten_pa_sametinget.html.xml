<document xml:lang="nob" id="no_id"><header><title>Kunsten på Sametinget - Sametinget</title><genre code="admin"/><author><unknown/></author><wordcount>547</wordcount><conversion_status type="standard"/><availability><free/></availability><multilingual/><origFileName>https://sametinget.no/saemiedigkien-bijre/saemiedigkien-bijre/kunsten-pa-sametinget/?sprak=1</origFileName><parallel_text xml:lang="sme" location="daidda_samedikkis_.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Kunsten på Sametinget</p>
<p><em type="italic">Sametinget har i sitt eie en rekke ulike kunstverk, av både samiske og norske kunstnere. Kunstverkene spenner over alle typer teknikker, herunder tradisjonell samisk duodji, skulpturer og moderne fotokunst. Kunsten i Sametingsbyggene er forankret i samisk livsform og kultur. </em></p>
<p>Kunstverket <span type="quote">"Luottat - Spor"</span> er laget av Hilde Skancke Pedersen, og finnes både i og utenfor Sametingets plenumssal.</p>
<p><em type="italic">Her er noen av de kunstnerne og kunstverk som er representert i Sametinget samling: </em></p>
<p type="title" xml:lang="nno">Hilde Skancke Pedersen</p>
<p>Hilde Skancke Pedersens veggmaleri " <em type="italic">Luottat – Spor" </em>er av etset sink med bladgull, slagmetall og oljefarge. Verket er plassert bak talerstolen og podiet i plenumssalen i Sametingsbygningen og fortsetter langs veggene utenfor salen og i underetasjen utenfor auditoriet. På metallplater har kunstneren etset inn arkeologiske spor fra samiske bo- og gravplasser som samekulturen har etterlatt seg i form av hustufter og labyrinter. Skancke Pedersen var en av to kunstnere som vant en lukket konkurranse i forbindelse med valg av kunst til Sametingsbygget. </p>
<p type="title" xml:lang="nno">Kristin Ytreberg</p>
<p>Utsmykningen " <em type="italic">Den som... </em>" av kunstneren Kristin Ytreberg er plassert på veggene i vandrehallen. Hennes bidrag tar utgangspunkt i gamle samiske ordtak samlet inn på 1920-tallet av Just Qvigstad. Ordtakene er hamret i tinntråd og festet direkte på veggen. Ytreberg var den andre kunstneren som vant den lukkede konkurransen i forbindelse med utsmykningen av Sametingsbygget. </p>
<p xml:lang="nno">Veggtavle av Kristin Ytreberg.</p>
<p type="title" xml:lang="nno">Harald Bodøgaard</p>
<p>Skulpturen " <em type="italic">Rød" </em>, utført i granitt (1999), er laget av kunstneren Harald Bodøgaard og var en gave fra Bjørn Bygg AS i Tromsø i forbindelse med den offisielle åpningen Sametingsbygget. </p>
<p type="title" xml:lang="isl">Eva Bergmann</p>
<p>Maleriet " <em type="italic">Finnmark i gull </em>" utført i metallfarger (1965) er laget av kunstneren Anna Eeva Bergman. Maleriet var en gave fra Nord-Trøndelag, Nordland, Troms og Finnmark fylkeskommuner i forbindelse med åpningen av Sametingsbygget. </p>
<p type="title" xml:lang="nno">Astri Aasen</p>
<p>Malerier av kunstneren Astri Aasen fra det store lappemøte i Trondheim i 1917 finnes blant annet i hallen inn mot plenumssalen. Sametinget kjøpte disse av Trondheims Kunstmuseum i forbindelse med 80-års jubileet 6. februar 1997. Bildene var utstilt i kjelleren på Metodistkirken i Trondheim.</p>
<p type="title" xml:lang="fin">Kåre Kivijärvi</p>
<p>I tilbygget til Sametinget som ble åpnet november 2015, er det etablert en egen fløy med flere fotografier av Kåre Kivijärvi. To av hans hovedverk, " <em type="italic">Fra de store banker </em>" (1959/1961) og " <em type="italic">Portrett Nesseby </em>" (1972) er utstilt i Sametingets nybygg, hvor de henger sammen med seks sentrale fotografier av Kivijärvi, fra serien han lagde i 1966 om kvinnelige skoltesamer. </p>
<p type="title" xml:lang="smn">Outi Pieski</p>
<p>Kunstneren Outi Pieski har laget tekstil-installasjonen <span type="quote" xml:lang="eng">"Leagi vuoigŋa/Spirit of the Valley"</span> som henger fra taket i det nye bygget til Sametinget i Karasjok.    Elle Mari Dunfjell Oskal/Sametinget</p>
<p>Tekstil-installasjonen " <em type="italic">Leagi vuoigŋa/Spirit of the Valley" </em>er laget av kunstner Outi Pieski. Installasjonen er montert i taket i det nye tilbygget til Sametinget og består av trådrysjer og metallstenger som henger ned som en <span type="quote" xml:lang="ron">«uro»</span> fra taket. Verket henviser til v-formen til <em type="italic">gáktiens </em>(den samiske folkedraktens) sjal. </p>
<p>I tillegg er det i Sametinget samisk kunsthåndverk av <em type="italic">Håvard Larsen, Per Isak Juuso, Folke Fjällström </em>og <em type="italic">Jon Ole Andersen </em>, grafikk av <em type="italic">Inga N. Andersen </em>og et verk bestående av objekter av <em type="italic">Aslaug Juliussen </em>. I forbindelse med Sametingets 25-årsjubileum ble boken <span type="quote">"Sametinget og kunsten"</span> av forfatter <em type="italic">Else Marie Isaksen </em>lansert. Boka presenterer kunsten som finnes på Sametinget. </p>
<p>Les mer om kunsten på Sametinget på KORO sine nettsider</p>
</body></document>
