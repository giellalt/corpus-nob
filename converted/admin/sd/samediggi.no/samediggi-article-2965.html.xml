<document xml:lang="nob" id="no_id"><header><title>Sametinget og NVE undertegner samarbeidsavtale - Sámediggi Sametinget</title><genre code="admin"/><author><unknown/></author><publChannel><publication><publisher>Sámediggi/Sametinget</publisher></publication></publChannel><wordcount>618</wordcount><conversion_status type="standard"/><availability><free/></availability><submitter name="" email="divvun@samediggi.no"/><origFileName>http://samediggi.no/Artikkel.aspx?aid=2965&amp;sprak=Norsk&amp;Print=1</origFileName><parallel_text xml:lang="sme" location="samediggi-article-2965.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p>Sametinget og NVE undertegner samarbeidsavtale - Sámediggi Sametinget</p>
<p type="title">Sametinget og NVE undertegner samarbeidsavtale</p>
<p>Sametingets direktør Rune Fjellheims tale under undertegnelse av samarbeidsavtale med NVE, i Karasjok 31.03.2009</p>
<p>Kjære gjester og andre fremmøtte, De samiske områdene er presset fra mange hold og fra mange ulike interesser. Store områder med til dels spredt befolkning og som dessuten til dels har store naturresurser, vil bestandig være attraktive i kampen om best mulig økonomisk utbytte fra disse naturressursene. Kjennetegnende for store deler av de samiske områdene er nettopp at de utgjørs av store, sammenhengende natur- og kulturlandskap, som har vært i bruk av primærnæringene i lang tid og som har relativt få tekniske inngrep fra før av.</p>
<p>I dag er det samtidig også slik at vi har en livsstandard og et bosettingsmønster som krever at vi har en kontinuerlig tilgang på for eks. strøm og rinnende vann. Tilgangen på energi og rent vann er derfor nettopp noe som det vil bli satt fokus på i årene som kommer. I disse tider når det ofte snakkes om klimaendringer, er også dette med <span type="quote">"grønn energi"</span> noe som vil bli drøftet i framtiden. Vi ser allerede i dag at for eks. vindkraft <span type="quote">"ligger i vinden"</span> og at det er mange prosjekt under oppstart. Dette kommer da i tillegg til de vindkraftprosjekt som allerede er innvilget konsesjon eller som er kommet lengre i sin planlegging enn til meldingsfasen. For å få transportert den strøm som blir produsert på disse vindkraftverkene ut til konsumentene må også ledningsnettet i de aller fleste fall få en betydelig utøkt overføringskapasitet, dvs. det må bygges nye kraftlinjer på flere hold i det ganske land.</p>
<p>Det er derfor i sum en relativt stor mengde vindkraftverk, småkraftverk, kraftledninger og andre energitiltak som er under planlegging i de samiske områdene, og flere av de planlagte prosjektene vil sannsynligvis også kunne få direkte betydning for samiske interesser og dermed samene som folk. Som urfolk har samene rett til å bli konsultert i saker som angår samene direkte. Denne retten er nedfelt i ILO-konvensjon nr. 169 om urfolk og stammefolk i selvstendige saker, artikkel 6.</p>
<p>I den forbindelse inngikk staten og Sametinget den 11. mai 2005 en avtale på politisk nivå som fastsetter nærmere prosedyrer for hvordan denne konsultasjonsplikten med Sametinget, som samenes folkevalgte og representative organ, skal ivaretas. Avtalen ble stadfestet gjennom kongelig resolusjon 1. juli 2005. Et av hovedmålene med konsultasjonsavtalen er at alle konsultasjonene med Sametinget skal foregå i god tro og med en målsetting om å oppnå enighet om foreslåtte tiltak.</p>
<p>Norges vassdrags- og energidirektorat (NVE) er underlagt Olje- og energidepartementet med ansvar for å forvalte vann- og energiressursene i Norge. NVE saksforbereder og behandler alle konsesjonssaker som gjelder utbygging etter energiloven. På grunn av sitt ansvarsområde møter derfor Sametinget ofte NVE i utbyggings- og arealspørsmål, og som statlig myndighet er NVE dessuten underlagt den overordnete konsultasjonsavtalen mellom Sametinget og statlige myndigheter.</p>
<p>Siden det nettopp er mange konsesjonssaker innenfor energisektoren som vil berøre samiske interesser, ser Sametinget derfor viktigheten av å ha en god dialog med NVE som ansvarlig myndighet. Vi er derfor glade for at vi, etter godt samarbeid med NVE, har klart å få til en omforent avtale om hvordan konsultasjoner mellom Sametinget og NVE i praksis skal gjennomføres. Denne samarbeidsavtalen med NVE vil være en nyttig presisering i forhold til den overordnete konsultasjonsavtalen mellom Sametinget og statlige myndigheter når det gjelder energisaker spesielt. Vi håper også at avtalen i praksis skal medføre en god saksbehandling, der de samiske interessene vil bli godt ivaretatt under prosessens gang. Vi ser til sist også fram til et videre godt samarbeid med NVE i de aktuelle sakene - til tross for at vi alt som oftest har ulike og sprikende interesser å ivareta.</p>
</body></document>
