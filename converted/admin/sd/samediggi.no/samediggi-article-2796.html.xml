<document xml:lang="nob" id="no_id">
  <header>
    <title>Sametingsrådet vil informere bedre om sin virksomhet: Rådgiver for media og kommunikasjon - Sámediggi Sametinget</title>
    <genre code="admin"/>
    <author>
      <unknown/>
    </author>
    <publChannel>
      <publication>
        <publisher>Sámediggi/Sametinget</publisher>
      </publication>
    </publChannel>
    <wordcount>239</wordcount>
    <conversion_status type="standard"/>
    <availability>
      <free/>
    </availability>
    <submitter name="" email="divvun@samediggi.no"/>
    <origFileName>http://samediggi.no/Artikkel.aspx?aid=2796&amp;sprak=Norsk&amp;Print=1</origFileName>
    <parallel_text xml:lang="sme" location="samediggi-article-2796.html"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision: 154948 $; </version>
  </header>
  <body>
    <p>Sametingsrådet vil informere bedre om sin virksomhet: Rådgiver for media og kommunikasjon - Sámediggi Sametinget</p>
    <p type="title">Sametingsrådet vil informere bedre om sin virksomhet: Rådgiver for media og kommunikasjon</p>
    <p>Sametingsrådet har i dag oppnevnt Bjarne Store-Jakobsen som ny politisk rådgiver med særlig ansvar innenfor media og kommunikasjon. - Vi ønsker å profilere rådets politiske virksomhet sterkere og bedre kommunikasjonen overfor samfunnet generelt, sier sametingspresident Egil Olli.</p>
    <p>Presidenten viser til at det er behov for økt offentlighet omkring Sametingets politiske virksomhet for å styrke det samiske demokratiet.</p>
    <p>- Rådet tar også signalene fra Sametingets plenum om større åpenhet på alvor og styrker staben med en medarbeider som har særlig ansvar innenfor dette felt. Den nye politiske rådgiveren skal være rådets presseansvarlige og skal styrke kontakten mellom rådet og media, understreker Olli.</p>
    <p>Sametingspresidenten viser også til en sterkt økende saksmengde og mener rådet har funnet en god løsning ved å utnevne en person med bred presseerfaring og politiske kunnskaper. Blant den økende saksmengde nevner presidenten stadig flere politiske konsultasjoner med Regjeringa, oppfølging av verdiskapningsprogrammet, økt satsing på språk, økt satsing på produksjon av læremidler, arbeid med nye lover, oppfølging av kystfiskeutvalgets innstilling og Samerettsutvalget II.</p>
    <p>- Ved å styrke den politiske staben sikrer vi at den samiske stemme blir bedre hørt og mer synlig i media og blant den samiske befolkningen. God dialog og kommunikasjon er nødvendig i det politiske arbeidet for å videreutvikle det samiske samfunnet og det samiske demokratiet, sier sametingspresidenten.</p>
  </body>
</document>
