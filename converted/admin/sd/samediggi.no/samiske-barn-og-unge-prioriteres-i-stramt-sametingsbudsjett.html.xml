<document xml:lang="nob" id="no_id"><header><title/><genre code="admin"/><author><unknown/></author><wordcount>413</wordcount><conversion_status type="standard"/><availability><free/></availability><origFileName>http://www.sametinget.no/layout/set/print/Om-Sametinget/Organisasjonsstruktur/Sametingsraadet/Taler-og-artikler/Samiske-barn-og-unge-prioriteres-i-stramt-sametingsbudsjett</origFileName><parallel_text xml:lang="sma" location="saemien-maanah-jih-noerh-vaaaroehtamme-sjidtieh-aktene-gaertjies-saemiedigkiebudsjedtesne.html"/><parallel_text xml:lang="sme" location="sami-manat-vuoruhuvvojit-garzzes-samediggebuseahtas.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p>Samiske barn og unge prioriteres i stramt sametingsbudsjett / Taler og artikler / Sametingsrådet / Organisasjonsstruktur / Om Sametinget / Forsiden - Sametinget</p>
<p type="title">Samiske barn og unge prioriteres i stramt sametingsbudsjett</p>
<p><em type="bold">Sametingsrådet offentliggjør i dag sitt forslag til budsjett for Sametinget for 2016. – Regjeringens forslag til statsbudsjett gir trangere økonomiske rammer for utvikling av det samiske samfunnet, konstaterer sametingsråd Ann-Mari Thomassen. </em></p>
<p>Sametingsrådets forslag til budsjett for Sametinget i 2016 har en samlet kostnadsramme på 434 millioner kroner. Det er 5,6 millioner kroner mer enn i revidert budsjett 2015, men regnet i forhold til pris- og lønnsvekst representerer årets budsjett en realnedgang på 0,5 prosent sammenliknet med fjorårets budsjett.</p>
<p><em type="bold">- Budsjettet representerer en reduksjon i aktivitetene i det samiske samfunnet, noe som står i sterk kontrast til utviklingen på det øvrige statsbudsjettet. Men jeg er tilfreds at vi innenfor svært knappe rammer har klart å prioritere tiltak for å styrke samisk språk, spesielt rettet mot barn og unge. Å legge til rette for at barn skal lære mer om samepolitikk og demokrati er viktig for oss, understreker Thomassen. </em></p>
<p>Tiltaket <span type="quote">«barnas sameting»</span> foreslås finansiert med 400.000 kroner. Sametingsrådet foreslår å prioritere arbeidet med å øke antall foreldre som benytter samisk som hovedspråk til sine barn. Rådet foreslår dessuten opprettelse av nye språkarenaer for ungdom i videregående skole som tar samisk. Bevilgningen til samiske språksentre foreslås økt med 4 millioner kroner. Bevilgningene til samiske kulturinstitusjoner foreslås økt med 1,7 millioner kroner.</p>
<p>- Vi har valgt å å prioritere de områder der behovet er størst, for eksempel ved å gi betydelig økning til Sørsamisk kulturfestival. Men jeg erkjenner at det er svært lite handlingsrom i Sametingets budsjett for 2016, sier Ann-Mari Thomassen.</p>
<p><em type="bold">Thomassen understreker at Sametingets budsjett og det samiske samfunnet i stor grad berøres av regjeringens manglende vilje til å anerkjenne behovene i det samiske samfunnet. Hun viser til at regjeringens fokus på ressursutnyttelse i nordområdene og kommunereformen medfører ytterligere utfordringer og press mot det samiske samfunnet. </em></p>
<p>- Dette er blant annet bakgrunnen for at Sametingsrådet også i 2016 foreslår å videreføre det høye aktivitetsnivået i det nordiske og internasjonale urfolksarbeidet. Målet er å bidra til å konkretisere samers og andre urfolks rettigheter gjennom aktiv deltakelse internasjonale beslutningsprosesser. Vi ser at utviklingen for urfolk og urfolks rettigheter internasjonalt har konkret betydning for utviklingen av de norske samepolitikken og samiske rettigheter lokalt i kommunene og i de samiske bosettingsområdene.</p>
<p><em type="bold">Kontakt: </em></p>
<p>Sametingsråd Ann-Mari Thomassen, tel. +47 900 57 123</p>
<p type="title">Sametingets budsjett 2016 - Sametingsrådets forslag til innstilling</p>
</body></document>
