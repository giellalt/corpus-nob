<document xml:lang="nob" id="no_id"><header><title>PRM: Duodjeinstituhtta støtter opp om Sametingets mål om å styrke samisk kultur, identitet og kulturarv</title><genre code="admin"/><author><unknown/></author><year>2019</year><wordcount>345</wordcount><conversion_status type="standard"/><availability><free/></availability><multilingual/><origFileName>https://www.sametinget.no/Nyhetsarkiv/PRM-Duodjeinstituhtta-stoetter-opp-om-Sametingets-maal-om-aa-styrke-samisk-kultur-identitet-og-kulturarv</origFileName><parallel_text xml:lang="sma" location="prm-saemiedigkien-ulmiem-daaaarje-naennoestehtemen-bijre-saemien-kultuvreste-identiteeteste-jih-kultuvreaerpeste.html"/><parallel_text xml:lang="sme" location="prd-duodjeinstituhtta-doarju-samedikki-mihttomeari-sami-kultuvrra-identitehta-ja-kulturarbbi-nannemis.html"/><parallel_text xml:lang="smj" location="prm-duodjeinstituhtta-doarjju-samedikke-ulmev-nannit-same-kultuvrav-iesjdaabdov-ja-kulturarbev.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">PRM: Duodjeinstituhtta støtter opp om Sametingets mål om å styrke samisk kultur, identitet og kulturarv</p>
<p>Evalueringen av Duodjeinstituhtta konstaterer at instituttet i liten grad støtter opp under Sametingets mål om duodji som næring, men viser at instituttet har en stor betydning som kulturbærer og forvalter av immateriell kulturarv.</p>
<p>Høsten 2018 ble Telemarksforskning engasjert av Sametinget til å evaluere Duodjeinstituhtta, som er et overordnet utviklings- og kompetansesenter for duodji i hele Sápmi. Evalueringen har sett på i hvilken grad Duodjeinstituhtta bidrar til å oppnå Sametingets mål med duodji, i hvilken grad veilederordningen ved Duodjeinstituhtta bidrar til Sametingets mål med duodji, og rapporten foreslår tiltak for ytterligere måloppnåelse. Sametingets mål for duodji er at man skal ha flere næringsaktører, økt profesjonalitet og økt inntjening og lønnsomhet.</p>
<p>Duodjeinstituhttas virksomhet dreier seg først og fremst rundt duodji som kultur og håndverk. Rapporten konstaterer at instituttet i liten grad støtter opp under Sametingets mål om duodji som næring og at instituttet ikke fullt ut klarer å oppfylle sitt mandat om å være et utviklings- og kompetansesenter for duodji som næring, kultur og håndverk.</p>
<p>Rollen som Duodjeinstituhtta har og de oppgavene som de utfører som kulturbærer og forvalter av immateriell kulturarv, har imidlertid stor betydning. Her bidrar de til Sametingets mål om å styrke samisk kultur, identitet og kulturarv.</p>
<p>– Duodjeinstituhtta har en viktig rolle som kulturbærer og forvalter av tradisjonell kunnskap, sier sametingsråd Berit Marie E. Eira.</p>
<p>Rapporten anbefaler at Duodjeinstituhtta videreføres, men med et smalere mandat. Enten som et kompetansesenter for duodji som immateriell kulturarv, eller som et kompetansesenter for design, produkt- og markedsutvikling.</p>
<p>– Rapporten skisserer flere ulike alternativ for videreutvikling av Duodjeinstituhtta, sier Eira.</p>
<p>Hun understreker at Sametinget ikke har tatt stilling til noen av standpunktene. Først skal rapporten fremlegges fredag 15.03 i Alta, blant annet sammen med Duodjeinstituhtta og duodjiorganisasjonene. Rapporten er offentlig.</p>
<p>Les rapporten</p>
<p>– Vi inviterer alle som har interesse av duodji til å fremme sine innspill til Sametinget så snart som mulig, avslutter sametingsråd Berit Marie E. Eira.</p>
<p><em type="italic">For spørsmål eller intervju, kontakt sametingsråd Berit Marie E. Eira , mob. 913 28 626 </em></p>
</body></document>
