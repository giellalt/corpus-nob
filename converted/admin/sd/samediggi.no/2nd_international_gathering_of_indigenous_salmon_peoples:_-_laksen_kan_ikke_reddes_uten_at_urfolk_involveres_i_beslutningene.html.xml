<document xml:lang="nob" id="no_id"><header><title>2nd International Gathering of Indigenous Salmon Peoples:  – Laksen kan ikke reddes uten at urfolk involveres i beslutningene - Sametinget</title><genre code="admin"/><author><unknown/></author><year>2024</year><wordcount>461</wordcount><conversion_status type="standard"/><availability><free/></availability><multilingual/><origFileName>https://sametinget.no/saernieh/2nd-international-gathering-of-indigenous-salmon-peoples-laksen-kan-ikke-reddes-uten-at-urfolk-involveres-i-beslutningene.34693.aspx?sprak=1</origFileName><parallel_text xml:lang="sme" location="2nd_international_gathering_of_indigenous_salmon_peoples:_-_luosa_ii_sahte_gadjut_nu_ahte_algoalbmogiid_ii_searvvat_mearrideapmai.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">2nd International Gathering of Indigenous Salmon Peoples:  – Laksen kan ikke reddes uten at urfolk involveres i beslutningene</p>
<p><em type="italic">Sametingsrådet ønsker å slutte seg til Kárášjohka-erklæringen om forvaltning av laks. Erklæringen er et resultat av den andre internasjonale samlingen for urfolk som har laks som en viktig del av sin kultur og sitt levebrød. </em></p>
<p xml:lang="sme">Sámediggi</p>
<p>– Dette er en erklæring som vi kan stå bak. Nemlig det at vi som lakseurfolk vil fortsette å forvalte og leve i fellesskap med laksen og vannene, og det er vårt ansvar å opprettholde vårt forhold til laksen og deres habitater, sier sametingspresident Silje Karine Muotka (NSR).</p>
<p>I 2022 samlet urfolk med tilknytning til laks seg for aller første gang i Vancouver, Canada. Denne høsten, fra 30. september til 1. oktober, fant den andre samlingen sted i parlamentsbygningen i Karasjok, med deltakere fra Sápmi, USA og Canada. Samlingene har hatt til hensikt å samle urfolk fra hele den nordlige halvkule for å utveksle kunnskap om laks og diskutere løsninger for urfolkssentrert lakseforvaltning.</p>
<p>Karasjokerklæringen (The Indigenous Salmon Peoples Declaration) er historisk da det er første gang det vedtas en urfolkserklæring om laks. Erklæringen kan tilsluttes av parlamenter, organisasjoner, institusjoner og enkeltpersoner, og kan brukes på internasjonalt, nasjonalt, regionalt eller lokalt nivå.</p>
<p>Under plenumsmøtet i desember skal Sametinget, som folkevalgt organ, vedta om de tilslutter seg avtalen.</p>
<p>– Samer er ikke de eneste som er bekymret for tilstanden til laksebestanden på den nordlige halvkulen. Det er stor uro blant urfolk. Laksen er i ferd med å forsvinne. Dette kjenner vi spesielt her i Sápmi med stengte elver og lite laks. Situasjonen er prekær. Laks er viktig for urfolk. Det er en livsnerve i våre samfunn. Derfor må vi med vår kunnskap være med å forvalte og ivareta laksen. Det har vi gjort i tusenvis av år og må få lov til å fortsette med det, sier Muotka.</p>
<p>Erklæringen sender ut et tydelig varsko. Her er noen utdrag:</p>
<list><p type="listitem">Vi erklærer at virkningene av klimakrisen og klimaendringsrelaterte stressfaktorer og industrielle og kommersielle aktiviteter må håndteres med fornuftige og helhetlige planer for gjenoppbygging av laks støttet av betydelige ressurser og ledet av lakseurfolk</p>
<p type="listitem">Vi erklærer at urfolks autoritet, styresett, jurisdiksjon og kunnskapssystemer blir anerkjent, respektert og opprettholdt. Vi understreker at urfolk og urfolks kunnskap skal være grunnlaget for all forvaltning av laks.</p>
</list><p>Lakseurfolkssamlingen i Karasjok var i regi av Sametinget og Samerådet, og erklæringen støtter opp om Sametingets kontinuerlige innsats for å fremme urfolks lederskap i forvaltning og kunnskapsproduksjon knyttet til laksevassdrag.</p>
<p>– Vi mener at Kárášjohka-erklæringen er et viktig strategisk steg, da den formulerer viktige prinsipper for urfolksledet lakseforvaltning. Erklæringen kan være et viktig verktøy i North Atlantic Salmon Conservation Organization (NASCO), avslutter Muotka.</p>
<p xml:lang="dan">Link til erklæringen:</p>
<p xml:lang="eng">Dokument 24/34447 - 2nd International Gathering of Indigenous Salmon Peoples 2024 - Sametinget</p>
</body></document>
