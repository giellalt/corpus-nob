<document xml:lang="nob" id="no_id"><header><title>PRM: Senter for Nordlige folk får støtte til utviklingsprosjekt</title><genre code="admin"/><author><unknown/></author><year>2020</year><wordcount>299</wordcount><conversion_status type="standard"/><availability><free/></availability><multilingual/><origFileName>https://www.sametinget.no/Nyhetsarkiv/PRM-Senter-for-Nordlige-folk-faar-stoette-til-utviklingsprosjekt</origFileName><parallel_text xml:lang="sme" location="prd-davvialbmogiid-guovddas-oazzu-doarjaga-ovddidanprosektii.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">PRM: Senter for Nordlige folk får støtte til utviklingsprosjekt</p>
<p>Sametingsrådet bevilger 150 000 kroner i støtte til Davvi álbmogiid guovddáš/Senter for Nordlige folk i Kåfjord til forprosjekt hvor man skal utrede utbygging med utgangspunkt i Áillohaš/Nils-Aslak Valkeapää.</p>
<p>Davvi álbmogiid guovddáš/Senter for nordlige folk er et aktivt samisk kulturhus og urfolkssenter med en museumsavdeling. Senteret samarbeider i forprosjektet med Stiftelsen Lásságámmi, som forvalter rettighetene til Áillohaš/Nils-Aslak Valkeapää sine åndsverk.</p>
<p>I forprosjektet vil de utrede muligheten for fast utstilling og magasin for Stiftelsen Lásságámmi i senteret. Utstillingen skal omfavne hele Valkeapääs kunstneriske produksjon og samle fortellingen om en stor og betydningsfull samisk kunstner. Innholdet i utstillingen vil derfor omfatte lyd, bilde, litteratur, musikk og film, noe som krever digitale løsninger.</p>
<p>Sametingsråd Henrik Olsen (NSR) sier at dette er et prosjekt som vil utvikle begge institusjonene, samtidig som det vil være være et viktig bidrag til tilgjengeliggjøring og formidling av Nils-Aslak Valkeapääs kunst.</p>
<p>– Det er i tillegg et viktig steg i retningen av å bevare Áillohaš sine verk for ettertiden. Satsningen på å få på plass et arkiv/magasin må også kunne ses i sammenheng med Bååstede-prosjektet og oppfylling av de krav som museer har med tanke på oppbevaring av gjenstander, sier Olsen.</p>
<p>Prosjektet har i tillegg et langsiktig mål om å kunne gi rom for at kunstnere som hospiterer på Lásságámmi ved å tilby dem en mulighet til å også stille ut sin kunst i midlertidige utstillinger ved lokaler på Senter for nordlige folk.</p>
<p>– Nye arenaer for formidling av samisk kunst og kultur er viktig, spesielt for kunstnere som ikke er etablerte enda. Et slikt tilbud vil kunne være med på å løfte frem flere samiske kunstnere i mange sjangre, sier Olsen.</p>
<p>Tilskuddet gis fra tilskuddsordningen Institusjonsutvikling.</p>
<p><em type="italic">For intervju eller spørsmål, kontakt sametingsråd Henrik Olsen (NSR), 907 75 219, henrik.olsen@samediggi.no </em></p>
</body></document>
