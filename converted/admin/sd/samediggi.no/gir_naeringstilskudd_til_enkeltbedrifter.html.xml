<document xml:lang="nob" id="no_id"><header><title>Gir næringstilskudd til enkeltbedrifter - Sametinget</title><genre code="admin"/><author><unknown/></author><year>2021</year><wordcount>444</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/gir-naringstilskudd-til-enkeltbedrifter.15079.aspx</origFileName><parallel_text xml:lang="sme" location="juolluda_ealahusdoarjaga_ovttaskasfitnodagaide.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title" xml:lang="nno">Gir næringstilskudd til enkeltbedrifter</p>
<p><em type="bold">Sametingsrådet gir næringstilskudd til bedriftene Være, EJB AS og Áilo Mátki &amp; Tourist AS. </em></p>
<p>Silje Karine Muotka    Kenneth Hætta    Det er mange småbedrifter og nyoppstartede virksomheter som har behov for tilskudd for å kunne utvikle bedriften videre. Sametinget satser på å gi bedrifter tilskudd til utviklingsgrep videre.</p>
<p><span type="quote" xml:lang="dan">«Være»</span> er en designbedrift i Tromsø som skal gjennomføre et utviklingsprosjekt sammen med flere andre samiske bedrifter. Prosjektet skal gi nyskapende produkter og utvikling både i bedriften Være og hos de samarbeidende bedriftene. Prosjektet støttes med 353 000 kroner.</p>
<p>– Vi vet at kreative næringer er et spennende felt, og at samhandling mellom flere aktører styrker bedriftene. Det er derfor slike samarbeidsprosjekter er viktige, og de gir også muligheten til å kunne samarbeide tettere i fremtiden for å sammen kunne løse enda mer komplekse oppdrag og vende seg sammen til nye markeder. Det er i slike prosjekter at bedriftene kan skape grunnlag for slikt samarbeid i fremtiden, sier sametingsråd Silje Karine Muotka (NSR).</p>
<p>EJB AS holder til i Tana og får 332 000 kroner i tilskudd til kjøp av fiskefartøy og fiskeredskap.</p>
<p>– Støtte til førstegangsinvestering i fiskefartøy og redskap er en støtteordning som er unik, fordi det ikke er mange finansieringsmuligheter for å kunne anskaffe det første fartøyet, sier Muotka.</p>
<p>Sametinget gir rundt 30 tilskudd i året til slike førstegangsinvesteringer, og er opptatt av at dette styrker muligheten for at enda flere rekrutteres til fiskeriene i sjøsamiske områder.</p>
<p>– Det er gledelig hver gang vi kan gi positivt bidrag i slike saker, fremhever Muotka.</p>
<p>Áilo Mátki &amp; Tourist AS er en reiselivsbedrift lokalisert i Kautokeino. Sametingsrådet gir bedriften et tilskudd på 254 000 kroner i tilskudd til kjøp av nytt utstyr, som skal øke kapasiteten i bedriften.</p>
<p>– Det er spennende å se at Áilo Mátki &amp; Tourist AS tar steget og investerer i en større lavvo. Dette vil gi muligheter for flere arrangementer lokalt og lavvoen kan benyttes til arrangementer av mange slag. Det var spennende å se byggingen av lavvoen og jeg er veldig glad for at Áilo Mátki &amp; Tourist AS benyttet lokale leverandører av storlavvoen, sier Muotka. Lavvoen var i bruk under årets nedskalerte påskefestival i Kautokeino allerede.</p>
<p>Muotka sier at alle bedriftene som sametingsrådet har gitt støtte til er i en utviklingsfase, men representerer tre forskjellige bransjer.</p>
<p>– Prosjektene viser spennvidden i hvilke tiltak vi kan støtte i Sametinget. Felles for disse tre prosjektene er at vi har stor tro på at de vil bidra til verdiskaping og nye arbeidsplasser, sier Muotka.</p>
<p>Tilskuddene gis fra tilskuddsordningen for kreative næringer.</p>
<p><em type="italic">For mer informasjon eller intervju, kontakt sametingsråd Silje Karine Muotka (NSR), tlf. 984 87 576 eller e-post: </em><em type="italic">silje.karine.muotka@samediggi.no </em></p>
</body></document>
