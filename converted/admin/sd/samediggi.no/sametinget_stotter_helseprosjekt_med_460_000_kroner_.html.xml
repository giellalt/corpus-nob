<document xml:lang="nob" id="no_id"><header><title>Sametinget støtter helseprosjekt med 460 000 kroner  - Sametinget</title><genre code="admin"/><author><unknown/></author><year>2024</year><wordcount>214</wordcount><conversion_status type="standard"/><availability><free/></availability><multilingual/><origFileName>https://sametinget.no/oddasat/samediggi-doarju-dearvvasvuodaproseavtta-460-000-ruvnnuin.34961.aspx?sprak=1</origFileName><parallel_text xml:lang="sme" location="samediggi_doarju_dearvvasvuodaproseavtta_460_000_ruvnnuin.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Sametinget støtter helseprosjekt med 460 000 kroner</p>
<p><em type="italic">Sametinget har bevilget 460 000 kroner til Stiftelsen Protect Sápmi til å utvikle en metodikk for å synliggjøre hvordan arealinngrep påvirker reindriftsutøveres helse. </em></p>
<p>Runar Myrnes Balto    Liv Inger Somby, Sametinget</p>
<p>Protect Sápmi er en stiftelse som arbeider for å ivareta rettighetene og interessene til reindriftsutøvere og andre i Sápmi, med særlig fokus på arealforvaltning. Gjennom sitt arbeid har stiftelsen avdekket at arealinngrep ofte fører til økt arbeidsmengde, større risiko og økonomiske tap for reindrifta.</p>
<p>Basert på funnene de har gjort, har Protect Sápmi identifisert et kunnskapshull når det gjelder reindriftsutøveres helsemessige utfordringer som oppstår som følge av arealinngrep. De ønsker derfor å utvikle en metodikk for å dokumentere de helsemessige konsekvensene av slike inngrep, slik at helsefaktorer vil bli inkludert i fremtidige inngrepsspørsmål.</p>
<p><em type="italic">— </em>Det er viktig at vi får frem hvordan arealinngrep påvirker den mentale og fysiske helsen til reindriftsutøvere. Denne kunnskapen vil være et utrolig verdifullt bidrag i arbeidet mot å sikre en rettferdig behandling av reindriftsutøvere i arealinngrepssaker, sier sametingsråd Runar Myrnes Balto (NSR). </p>
<p>I første fasen av prosjektet vil Protect Sápmi sette i gang et forprosjekt for å kartlegge helsemessige konsekvenser og styrke samarbeidet med fagmiljøer for å utvikle nødvendig kompetanse og verktøy til prosjektet.</p>
<p>Støtten gis over tilskuddsordningen Helse-, omsorgs- og barnevernprosjekter.</p>
</body></document>
