<document xml:lang="nob" id="no_id"><header><title>Lulesamisk og kildinsamisk vinnere av Gollegiella-prisen</title><genre code="admin"/><author><unknown/></author><year>2018</year><wordcount>358</wordcount><conversion_status type="standard"/><availability><free/></availability><multilingual/><origFileName>https://www.sametinget.no/Nyhetsarkiv/Lulesamisk-og-kildinsamisk-vinnere-av-Gollegiella-prisen</origFileName><parallel_text xml:lang="sma" location="julevsaemien-jih-kildinsaemien-vitnijh-gulliegiele-baalhkeste.html"/><parallel_text xml:lang="sme" location="julevsami-ja-gielddasami-gollegiellabalkkasumi-vuoitit.html"/><parallel_text xml:lang="smj" location="julevsame-ja-gielldasame-vuojtte-gaallegiella-balkas.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision: 154948 $; </version></header><body><p type="title">Lulesamisk og kildinsamisk vinnere av Gollegiella-prisen</p>
<p>Karin Tuolja fra Jokkmokk i Sverige og Jekaterina Mechkina fra Murmansk i Russland tildeles den nordiske språkprisen Gollegiella for 2018.</p>
<p>Karin Tuolja har hele sitt voksne liv jobbet med lulesamisk språk på svensk side. Hun har jobbet som lærer, oversetter, læremiddelutvikler og korrekturleser. Tuolja er en sentral person i det lulesamiske språkmiljøet, og har spilt en viktig rolle for språksamarbeidet mellom norsk og svensk side, spesielt når det gjelder utvikling av ord og termer, samt oversetting av Bibelen.</p>
<p>Jekaterina Mechkina tildeles årets Gollegiella-språkpris fordi hun lenge har jobbet med å styrke kildinsamisk på russisk side. Hun har deltatt i arbeidet med å utvikle ordforrådet og en egen kildinsamisk ordbok. Mechkina har skrevet bøker, oversatt bøker og utvikler læremidler. Gjennom bøkene hennes har mange blitt kjent med livet og kulturen til kildinsamene i Murmansk-området.</p>
<p type="title" xml:lang="dan">Åttende gang</p>
<p>Gollegiella – Nordisk samisk språkpris deles ut for åttende gang. Språkprisen skal bidra til å fremme, utvikle og bevare samiske språk i Norge, Sverige, Finland og Russland.</p>
<p>Språkprisen kan gå til enkeltpersoner, organisasjoner eller institusjoner som har gjort en betydelig innsats for å fremme samiske språk</p>
<p type="title">Gode forbilder</p>
<p>Sametingspresident Aili Keskitalo og statsråd Monica Mæland i Kommunal- og moderniseringsdepartementet gratulere begge prisvinnere.</p>
<p><em type="italic">– Begge prisvinnere er gode forbilder, og er viktige i arbeidet med å styrke lule- og kildinsamisk, sier statsråd Monica Mæland, i kommunal- og moderniseringsdepartementet. </em></p>
<p><em type="italic">– Det har vært mange gode forslag på kandidater som har gjort en stor innsats for de samiske språkene. Forslagene dekker så å si alle de samiske språkområdene, og viser stor variasjon og bredde. Både organisasjoner og enkeltpersoner, tradisjonelle og moderne språkarenaer har blitt nominert og vurdert. Den store interessen om prisen, og de mange gode og ulike kandidatene gir grunn til optimisme for fremtiden til de samiske språkene, sier sametingspresident Aili Keskitalo. </em></p>
<p xml:lang="nno">Juryen har bestått av Neeta Jääskö fra finsk side, David Kroik fra svensk side, Nina Afanasieva fra russisk side, Solvår Knutsen Turi og Jane Juuso fra norsk side.</p>
<p xml:lang="nno">Prisen bli delt ut i Oslo 26. november til Karin Tuolja, og i Murmansk den 29. november til Jekaterina Mechkina.</p>
<p>For mer informasjon:</p>
<p>Sametingspresident Aili Keskitalo, 971 29 305</p>
</body></document>