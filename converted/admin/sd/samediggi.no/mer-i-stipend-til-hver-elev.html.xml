<document xml:lang="nob" id="no_id"><header><title/><genre code="admin"/><author><unknown/></author><wordcount>341</wordcount><conversion_status type="standard"/><availability><free/></availability><multilingual/><origFileName>http://www.sametinget.no/layout/set/print/Opplaering/Grunnskole-og-VGS/Mer-i-stipend-til-hver-elev</origFileName><parallel_text xml:lang="sma" location="stuerebe-stipende-fierhten-learoehkasse.html"/><parallel_text xml:lang="sme" location="eanet-stipeanda-juohke-oahppai.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision: 154948 $; </version></header><body><p>Mer i stipend til hver elev / Grunnskole og VGS / Opplæring / Forsiden - Sametinget</p>
<p type="title">Mer i stipend til hver elev</p>
<p xml:lang="est">03. januar 2014</p>
<p>Sametinget har nå nye regler for tildeling av stipend til elever som har faget samisk i videregående skole. Endringen vil blant annet føre til at det blir mer i stipend til hver elev, uttaler rådsmedlem Silje Karine Muotka.</p>
<p>Det var under plenum i desember 2013 bred enighet om å øke den totale rammen for stipend fra 2,4 til 3 millioner. Endringen fører til at hver enkelt elev som søker, og får tildelt stipend i 2014, vil få en økning i forhold til det som ble gitt gjennomsnittlig forrige år.</p>
<p>En annen endring er at det blir mer forutsigbarhet i henhold til stipendets størrelse. De nye beregningsreglene gir dermed et klart bilde av hvor mye hver elev kan få i stipend, noe det var bred enighet omkring i Sametingets plenum. Stipendenes størrelse er som følger:</p>
<list><p type="listitem">Det ytes kr 7 000 til elever som har samisk som førstespråk.</p>
<p type="listitem">Det ytes kr 5 000 til elever som har samisk som andrespråk.</p>
<p type="listitem">Det ytes kr 2 500 til elever som har samisk som fremmedspråk.</p>
</list><p><em type="bold">Ny søknadsfrist </em></p>
<p>I det nye regelverket er også søknadsfristen utvidet, fra 15.01.14 til 30.03.14.</p>
<p><em type="bold">- Vi ønsket å behandle de innkomne søknadene fortløpende. Ved å utvide søknadsfristen får vi denne muligheten. Jeg har også tro på at denne endringen vil bli mottatt positivt hos de elevene som ønsker å søke stipend hos Sametinget, forklarer rådsmedlem Muotka. </em></p>
<p xml:lang="dan"><em type="bold">Generelle vilkår </em></p>
<p>Personer som mottar stipend, må være heltidselever ved et offentlig godkjent lærested i Norge, godkjent for utdanningsstøtte gjennom Statens lånekasse for utdanning.</p>
<p>Personer som er norske statsborgere, eller som har rett til å registrere seg som norsk statsborger og er tilknyttet et offentlig godkjent lærested i Sverige og Finland kan også søke om stipend. Disse elevene må sende inn tilleggsinformasjon fra faglærer om hvilket nivå opplæringen tilsvarer iht. Sametingets regelverk; samisk som førstespråk, andrespråk eller fremmedspråk.</p>
<p>Stipendet gis til personer som tar samisk som førstespråk, andrespråk eller fremmedspråk.</p>
</body></document>