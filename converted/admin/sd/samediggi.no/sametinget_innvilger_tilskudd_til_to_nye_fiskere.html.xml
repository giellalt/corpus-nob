<document xml:lang="nob" id="no_id"><header><title>Sametinget innvilger tilskudd til to nye fiskere - Sametinget</title><genre code="admin"/><author><unknown/></author><year>2022</year><wordcount>181</wordcount><conversion_status type="standard"/><availability><free/></availability><multilingual/><origFileName>https://sametinget.no/adasa/sametinget-innvilger-tilskudd-til-to-nye-fiskere.22146.aspx?sprak=1</origFileName><parallel_text xml:lang="sme" location="samediggi_juolluda_doarjaga_guovtti_odda_guollebivdai.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Sametinget innvilger tilskudd til to nye fiskere</p>
<p><em type="bold">Sametingsrådet har gitt støtte til to nye selskaper som skal inn i fiskerinæringen. </em>   </p>
<p>Silje Karine Muotka    Árvu/Sametinget</p>
<p>Bare Tara AS i Bugøyfjord har fått 268 000 kroner til kjøp av fiskefartøy og -redskap. Det er et nyoppstartet firma, som skal drive med fangst av fisk og krabber. Fisket vil foregå primært i Varangerfjorden med base i Bugøynes.</p>
<p>Grønnum Fisk AS i Loppa har fått 300 000 kroner til kjøp av fiskefartøy og -redskap. Firmaet vil fiske hovedsakelig torsk og kveite.</p>
<p>Bugøyfjord er en av de områdene i Sør-Varanger kommune som er innenfor Sametingets virkeområde for næringstilskudd. Også Loppa er innenfor virkeområdet.</p>
<p>– Vi er glade for å kunne støtte to nyetableringer i fiskerinæringen, sier sametingspresident Silje Karine Muotka (NSR).</p>
<p>Tilskuddene er innvilget fra Sametingets tilskuddsordning for marine næringer. I år har det vært stor pågang av søknader til tilskuddsordningen.</p>
<p>– Vi tolker dette som et tegn på optimisme og fremtidstro i næringen. Vårt mål er at tilskuddene vi innvilger skal bidra til styrking av sysselsetting og bosetting i samiske områder langs kysten, sier Muotka.</p>
</body></document>
