<document xml:lang="nob" id="no_id"><header><title/><genre code="admin"/><author><unknown/></author><wordcount>237</wordcount><conversion_status type="standard"/><availability><free/></availability><submitter name="Kevin Brubeck Unhammer" email="unhammer@fsfe.org"/><multilingual><language xml:lang="eng"/><language xml:lang="nob"/><language xml:lang="sme"/></multilingual><origFileName>http://www.sametinget.no/layout/set/print/Helse-og-sosial/Helse/Har-saadd-et-froe-for-samarbeid</origFileName><parallel_text xml:lang="sme" location="lea-oalgguhan-ovttasbargui.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p>Har sådd et frø for samarbeid / Helse / Helse og sosial / Forsiden - Sametinget</p>
<p type="title">Har sådd et frø for samarbeid</p>
<p xml:lang="sme">08. januar 2014</p>
<p>Sametingsrådet ønsker å samarbeide med kommunene i Nord-Salten for å finne gode løsninger for samarbeid med å fremme det samiske i regionen i positiv retning.</p>
<p>Sametingsrådene Henrik Olsen og Ann-Mari Thomassen var på mandag i møte med ordførerne i kommunene Hamarøy, Steigen og Tysfjord, på et bålmøte tilrettelagt av Árran lulesamisk senter.</p>
<p><em type="bold">- Det ble sådd et frø for videre samarbeid. Vi er svært positive etter møtet, og føler at vi på møtet har opprettet en god dialog og lagt et godt grunnlag for å få resultater gjennom et samarbeid, sier Henrik Olsen som blant annet har ansvar for helsesaker i sametingsrådet. - Det er gjennom godt samarbeid med kommunene at vi kan sikre gode helsetilbud tilpasset behovene i det samiske samfunnet. </em></p>
<p>Møtets hovedformål var å opprette dialog, samt å gjensidig utveksle informasjon om hverandres arbeid.</p>
<p><em type="bold">- For Sametinget er det bra å være i en dialog med kommunene med samisk befolkning. Det er noe vi prioriterer høyt, og det er en god metode å bli kjent med hverandres arbeid før vi går inn i samtaler om mer eller mindre forpliktende avtaler, sier Ann-Mari Thomassen, sametingsråd med ansvar for bl.a. regionalpolitikk. </em></p>
<p>Møtene vil bli fulgt opp av formelle møter mellom Sametinget og regionalrådet i løpet av nær fremtid, invitert av Tysfjords ordfører.</p>
</body></document>
