<document xml:lang="nob" id="no_id"><header><title>Går sammen om forskning på samehets mot reindriftsungdom - Sametinget</title><genre code="admin"/><author><unknown/></author><year>2022</year><wordcount>292</wordcount><conversion_status type="standard"/><availability><free/></availability><multilingual/><origFileName>https://sametinget.no/adasa/gar-sammen-om-forskning-pa-samehets-mot-reindriftsungdom.23184.aspx?sprak=1</origFileName><parallel_text xml:lang="sme" location="leat_ovttas_dutkama_samecielaheami_birra_boazodoallonuoraid_vuosta.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Går sammen om forskning på samehets mot reindriftsungdom</p>
<p><em type="bold">Sametinget og Likestillings- og diskrimineringsombudet (LDO) har gått sammen om forskning på hvordan unge i reindrifta opplever rasisme og netthets. Sámi allaskuvla/Samisk høgskole har fått i oppdrag å gjennomføre forskninga etter en anbudsrunde.   </em>   </p>
<p>Runar Myrnes Balto    Åse M. P. Pulk/ Sametinget</p>
<p>​  – Denne forskninga er lansert som et tiltak i Sametingets handlingsplan mot samehets, og jeg er fornøyd med at vi nå kommer i gang. Vi vet at samehets går ut over de unge i reindrifta, men vi trenger å vite mer om hvordan rasismen uttrykker seg og hvordan den påvirker de unge, sier sametingsråd Runar Myrnes Balto (NSR).</p>
<p>Sámi allaskuvla har fått i oppdrag å gjennomføre forskninga innen ett år, og har fått bevilget 2 250 000 kroner til arbeidet. Likestillings- og diskrimineringsombudet og Sametinget finansierer prosjektet sammen.</p>
<p>– Jeg er fornøyd med samarbeidet vi har med Likestillings- og diskrimineringsombudet. Målet vi har sammen er å øke kunnskap om den rasismen som svært mange unge i reindrifta opplever i deres hverdag, sånn at vi kan gi reindriftsungdom best mulig bistand og hjelp når de opplever rasisme, sier sametingsråd Runar Myrnes Balto (NSR).</p>
<p>Forskningen skal dekke hele det geografiske området for det samiske reindriftsområdet i Norge.    </p>
<p type="title">Dette skal det forskes på:</p>
<list><p type="listitem">​​​​​​Hvordan unge med tilknytning til reindrifta håndterer erfaringer med rasisme</p>
<p type="listitem">Hvilke samfunnsmessige forhold og endringer påvirker opplevd rasisme blant de unge</p>
<p type="listitem">Kartlegge hvordan unge reindriftsutøvere har det på skolen eller når de deltar i fritidsaktiviteter. Det skal også kartlegges hvilke holdninger som rår blant de som tilbyr offentlige tjenester</p>
<p type="listitem">Kartlegge hvem eller hvilke grupper som trakasserer og driver med hets mot de unge som er tilknyttet reindrifta</p>
</list><p><em type="italic">For intervju eller spørsmål, kontakt sametingsråd Runar Myrnes Balto (NSR), </em><em type="italic">+47 977 73 778, </em><em type="italic">runar.myrnes.balto@samediggi.no </em>    </p>
</body></document>
