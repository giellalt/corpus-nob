<document xml:lang="nob" id="no_id"><header><title>Godtar ikke kjønnsdiskriminering</title><genre code="admin"/><author><unknown/></author><year>2017</year><wordcount>212</wordcount><conversion_status type="standard"/><availability><free/></availability><multilingual/><origFileName>https://www.sametinget.no/Om-Sametinget/Arkiv-perioden-2016-2017/Pressemeldinger/Godtar-ikke-kjoennsdiskriminering</origFileName><parallel_text xml:lang="sma" location="ij-tjoelesierredimmiem-jaaaahkesjh.html"/><parallel_text xml:lang="sme" location="ii-dohkket-sohkabealevealaheami.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision: 154948 $; </version></header><body><p type="title" xml:lang="dan">Godtar ikke kjønnsdiskriminering</p>
<p>Sametingspresident Vibeke Larsen godtar ikke kjønnsdiskrimineringen som skipper Sandra Andersen Eira er blitt utsatt for. – Jeg tar avstand fra alle negative holdninger kvinner møter i yrkeslivet, fordi det kan skremme kvinner til å velge bort mannsdominerte yrker, sier Larsen.</p>
<p>I november i fjor bestemte Sandra Andersen Eira, som er fra Olderfjord i Finnmark, seg for å kjøpe egen sjark og ansette sitt eget mannskap. Siden da har diskrimineringen økt, ifølge henne.</p>
<p>Eira fortalte i helga om båtselgere som prater babyspråk til henne, og forsikringsselskap som avviser henne. Å være ung, kvinnelig båteier har gjort henne til offer for diskriminering.</p>
<p><em type="italic">I 2016 var det 273 kvinnelige fiskere av totalt 9138 fiskere som har fiske som hovedyrke i Norge. Det vil si ca. 3 prosent. I Finnmark var det i 2016 5 % kvinnelige fiskere. </em></p>
<p>Til sammenligning er det 13 prosent kvinnelige siidaandelsinnehavere i reindrifta. I STN-området er det 28,6 prosent kvinnelige hovedbrukere i jordbruket.</p>
<p><em type="italic">- Tallene viser at det er en kjønnsubalanse i primærnæringene, og derfor må vi alle sammen støtte kvinner som velger slike yrker og som tør å si i fra om dårlige holdninger, sier Larsen. </em></p>
<p>- Uten kvinner vil primærnæringene ikke ha noen fremtid, sier sametingspresident Vibeke Larsen.</p>
<p xml:lang="deu"><em type="italic">Kontakt: </em></p>
<p>Sametingspresident Vibeke Larsen +47 941 30 116</p>
</body></document>