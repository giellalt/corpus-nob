<document xml:lang="nob" id="no_id"><header><title>PRM: Ekstra støtte til fiskefartøy og samiske institusjoner fra Sametinget - Sametinget</title><genre code="admin"/><author><unknown/></author><year>2023</year><wordcount>362</wordcount><conversion_status type="standard"/><availability><free/></availability><multilingual/><origFileName>https://sametinget.no/oddasat/prd-samedikkis-liigedoarjja-guolastanfatnasiidda-ja-sami-asahusaide.28796.aspx?sprak=1</origFileName><parallel_text xml:lang="sme" location="prd:_samedikkis_liigedoarjja_guolastanfatnasiidda_ja_sami_asahusaide.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">PRM: Ekstra støtte til fiskefartøy og samiske institusjoner fra Sametinget</p>
<p>Sametingsrådet har omdisponert til sammen 27 millioner kroner i 2023. Sametingsråd Runar Myrnes Balto (NSR) sier at de har vært opptatt av å omdisponere ubrukte midler til poster der midlene raskt kan komme det samiske folket til gode.</p>
<p xml:lang="nno">Maja Kristine Jåma ja/og Runar Myrnes Balto    Ørjan Marakatt Bertelsen</p>
<p>- Hver høst er det nødvendig å omdisponere midler på budsjettet. Da begynner regnskapstall å bli klare, og vi ser hvor det blir underforbruk. Sametingsrådet har som arbeidsmetode å flytte pengene til poster som raskt kan komme samfunnet vårt til gode, sier Myrnes Balto.</p>
<p>Høsten 2023 er det flere søkerbaserte ordninger som har fått økninger. Blant annet er det gitt 3 millioner ekstra til støtteordningen marine næringer, som blant annet gir støtte til førstegangsinvesteringer i fiskefartøy, redskap og utstyr.</p>
<p>- Sametinget er en viktig tilskuddsgiver til fiskeriene i de samiske områdene, og jeg er glad for at vi i år har klart å doble summen på denne støtteordningen. Det høye antallet søknader viser at ordningen vår er viktig og at den treffer godt, sier sametingsråd Myrnes Balto.</p>
<p><em type="italic">Investeringsstøtte til kulturinstitusjoner </em>Sametingsrådet gir også investeringsstøtte til alle de samiske museene, i tillegg til Sámi Dáiddaguovddáš. De får 400.000,- kroner hver, med unntak av RiddoDuottarMuseat og Tana og Varanger museumssiida, som har ansvar for flere museer, og mottar 800.000,- kroner hver. </p>
<p>- Vi vet at de samiske museene har store investeringsbehov, og at de er underfinansierte sammenlignet med sine norske motsvarigheter. Derfor er jeg veldig glad for at vi kan gi dem mulighet til å gjøre nødvendige investeringer med denne omdisponeringen, sier sametingsråd med ansvar for kultur, Maja Kristine Jåma (NSR).</p>
<p>I tillegg gis det 3 millioner til Beaivváš Sámi Teáhter og innkjøp av brukerutstyr til det nye bygget som tas i bruk sommeren 2024. – Vi har garantert for 15 millioner, og dette tar og et godt steg på veien, sier Jåma.</p>
<p>Sametingsrådet har i omdisponeringen styrket en rekke søkerbaserte ordninger, blant annet til språkutviklingstiltak, stipender, barnehager, rettigheter, primærnæringer, ulike kulturtiltak, regionalutvikling og helse og sosialprosjekter. Til sammen er disse ordningene styrket med 16,4 millioner kroner.</p>
<p xml:lang="nno">Full oversikt over alle omdisponeringer i budsjettet i 2023.</p>
</body></document>
