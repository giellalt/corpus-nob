<document xml:lang="nob" id="no_id"><header><title>Sametinget bevilger tilskudd til Seiland House AS - Sametinget</title><genre code="admin"/><author><unknown/></author><year>2023</year><wordcount>250</wordcount><conversion_status type="standard"/><availability><free/></availability><multilingual/><origFileName>https://sametinget.no/adasa/sametinget-bevilger-tilskudd-til-seiland-house-as.25281.aspx?sprak=1</origFileName><parallel_text xml:lang="sme" location="samediggi_juolluda_doarjaga_seiland_house_as:i_.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Sametinget bevilger tilskudd til Seiland House AS</p>
<p><em type="bold">Sametinget har bevilget 450 000 kroner i investeringstilskudd til selskapet Seiland House AS. Investeringen er oppgraderinger som gir bedre brannsikkerhet på selskapets anlegg på Altneset.   </em>   </p>
<p xml:lang="sme">Silje Karine Muotka    Árvu/Sametinget</p>
<p>Selskapet har planer om å drive leirskole på Seiland i Alta kommune. Oppgraderingene er nødvendige for å møte kravene som stilles til slik drift.</p>
<p>Sametinget har innvilget tilskuddet fra ordningen for variert næringsliv. Altneset på Seiland er innenfor Sametingets virkeområde (STN-området). Midlene fra ordningen skal brukes til prosjekter som gir varig verdiskaping og sysselsetting i virkeområdet.</p>
<p>Seiland House driver i dag med reiselivsvirksomhet, og leirskoledrift vil være et supplement som kan bidra til å sikre helårsdrift og helårlige arbeidsplasser på Altneset. Det planlegges å etablere Rognsund leirskole som permanent tilbud for skolene i Alta kommune, og senere også som et tilbud for andre kommuner i regionen.</p>
<p>Seiland House AS har som mål å vise frem lokal sjøsamisk tradisjon og kultur som en del av leirskoletilbudet.</p>
<p>– Det er svært positivt at man ønsker å vise frem sjøsamisk tradisjon og kultur i det nye leirskoletilbudet. Samtidig er det mest avgjørende for å få tilskudd fra ordningen for variert næringsliv at prosjektet bidrar til sysselsetting og verdiskaping i vårt virkeområde. Når vi innvilger en så stor sum viser det at vi har tro på at Seiland House kan skape varige arbeidsplasser på Altneset, sier sametingspresident Silje Karine Muotka (NSR).</p>
<p><em type="italic">For spørsmål eller intervju, kontakt sametingsråd Silje Karine Muotka (NSR), mob. </em>   <em type="italic">+47 984 87 576 , </em>silje.karine.muotka@samediggi.no    </p>
</body></document>
