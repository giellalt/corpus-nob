<document xml:lang="nob" id="no_id"><header><title>Reindriftslovutvalgets forslag er endelig presentert - Sametinget</title><genre code="admin"/><author><unknown/></author><year>2022</year><wordcount>458</wordcount><conversion_status type="standard"/><availability><free/></availability><multilingual/><origFileName>https://sametinget.no/oddasat/boazodoallolahkalavdegotti-arvalus-lea-viimmat-ovdanbuktojuvvon.21889.aspx?sprak=1</origFileName><parallel_text xml:lang="sma" location="dellie_maaje_baatsoelaakemoenehtsen_raeriestimmiem_aehpiedahteme.html"/><parallel_text xml:lang="sme" location="boazodoallolahkalavdegotti_arvalus_lea_viimmat_ovdanbuktojuvvon.html"/><parallel_text xml:lang="smj" location="aellosujttolahkajuogos_la_vijmak_buktam_ietjas_arvvalusav.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Reindriftslovutvalgets forslag er endelig presentert</p>
<p><em type="italic">Reindriftslovutvalget presenterte sitt forslag til endret reindriftslov på Sametinget 12. september. Folkerettslig vern, styrket arealvern, styrking av privatrettslig vern, kultur, likestilling og tradisjonskunnskap og endring i offentlig forvaltning er bare noen av eksemplene som utvalget har lagt fokus på. </em></p>
<p xml:lang="dan">Reindriftslovutvalgets lovforslag</p>
<p>Se opptak fra reindriftslovutvalgets presentasjon</p>
<p>– Det er historiske dager vi står ovenfor. Vi tar skjeen i egen hånd når vi nå som urfolk kommer med forslag til endringer i egen levemåte og næring. Dette har aldri skjedd før, sier sametingspresident Silje Karine Muotka (NSR).</p>
<p>Reindriftslovutvalget foreslår å styrke arealvernet i samiske reindriftsområder. Det skal stilles krav om fritt, forhåndsinformert samtykke fra siida eller distrikt, så lenge ekspropriasjonstillatelse ikke er gitt, om det skal kunne gjøres inngrep. Det skal dessuten bli vanskeligere å få ekspropriasjonstillatelse.</p>
<p>Sametingspresident Silje Karine Muotka</p>
<p>En del av denne innskjerpingen er at det foreslås forbud mot iverksetting av ekspropriasjonsinngrep (inngrep som ved tvang fratar rettigheter mot full erstatning) før lovligheten av inngrepet er endelig avgjort. Utvalget foreslår dessuten å innlemme ILO-konvensjonen nr. 169 i menneskerettsloven.</p>
<p>Videre foreslår Reindriftslovutvalget endring i den offentlige forvaltningen ved at statsforvalteren erstattes av regionale reindriftsstyrer og det etableres en reindriftsdomstol.</p>
<p>– I enkelte områder er det store utfordringer med reindriftens offentlige forvaltning, spesielt Statsforvalteren, og vi ser at det er behov for endringer her. Vi er glade for at utvalget har vurdert denne problematikken og foreslått endringer, sier rådsmedlem Hans Ole Eira (Sp).</p>
<p>Utvalget foreslår endringer i bestemmelser om siidaandel. En av endringene innebærer at unge, aktive reindriftsutøvere som eier minst 150 rein i siidaen, som hovedregel har rett til siidaandel. Unge, aktive reindriftsutøverne med mindre enn 200 rein skal videre ikke bli rammet av regler om reintallsreduksjon.</p>
<p>Erstatningsreglene for skade forårsaket av rein foreslås endret slik at reindrift blir mer likebehandlet med andre beitenæringer. Dette bygger på forslaget til Samerettsutvalget II og de normene Høyesterett dro opp i Femund-dommen fra 2018. Sanksjonsreglene foreslås også endret. Det stilles krav til forholdsmessighet og samordning. Det innebærer at dersom en sak behandles etter flere regler må disse ses i sammenheng.</p>
<p>– Arealinngrep utgjør et av de største utfordringene for dagens reindrift. Utvalget har lagt stor vekt på å få på plass et bedre arealvern enn i dag; som også bedre reflekterer folkeretten Norge er bundet av. Det skal ikke lenger være mulig å kunne gjennomføre et inngrep før lovligheten av det er endelig avgjort. I Fosen-saken så vi hvor galt det kunne gå med dagens regler, som muliggjør salg av skinnet før bjørnen er skutt. Slik kan vi ikke ha det i en rettsstat, sier utvalgsleder Øyvind Ravna.</p>
<p>Reindriftslovutvalgets forslag til endring vil i sin helhet vil bli publisert innen kort tid. Forslaget vil også bli sendt ut på høring etter at det er publisert.</p>
</body></document>
