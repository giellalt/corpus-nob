<document xml:lang="nob" id="no_id"><header><title>Tilskudd til samiske reiselivstiltak - Sametinget</title><genre code="admin"/><author><unknown/></author><year>2024</year><wordcount>454</wordcount><conversion_status type="standard"/><availability><free/></availability><multilingual/><origFileName>https://sametinget.no/adasa/tilskudd-til-samiske-reiselivstiltak.34372.aspx?sprak=1</origFileName><parallel_text xml:lang="sme" location="doarjja_sami_matkeealahusdoaimmaide.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Tilskudd til samiske reiselivstiltak</p>
<p><em type="italic">Sametingsrådet har bevilget til sammen 673 000 kroner innen tilskuddsordningen samisk reiseliv, kreative næringer og samisk mat, til Ovddos AS i Kautokeino, Davvi Siida AS i Tana, Manndalen sjøbuer AS i Manndalen og Mehamn kystfiske AS i Kautokeino. </em></p>
<p><em type="italic">Ovddos AS </em>i Kautokeino får 308 000 kroner til et forprosjekt de har kalt <em type="italic">Sámi Birgejupmi. </em>Begrepet <em type="italic">birgejupmi </em>er sentralt i den samiske tenke- og levemåten, at man ikke skal ta mer enn det man trenger til å klare seg. Begrepet handler også om forvalting av naturressurser på en bærekraftig måte. </p>
<p>Ovddos ønsker å sette i gang et lokalt og innovativt prosjekt, som blant annet skal bidra til flere lønnsomme bedrifter basert på samisk kultur og levesett, og bidra til flere nyetablerte bedrifter i Sápmi. I prosjektet skal de også øke verdiskapningen av samisk mat, ivareta samiske mattradisjoner og videreføre kulturen med evigvarende høsting av naturens ressurser. I tillegg vil de jobbe med å styrke kunnskapsoverføring mellom generasjonene, styrke tradisjonell kunnskap og ta vare på samisk metode ( <em type="italic">birgejupmi </em>) som en bærekraftig levemåte. </p>
<p>Sametingspresident Silje Karine Muotka    Ørjan Marakatt Bertelsen</p>
<p>– Det er et spennende prosjekt som er i tråd med tilskuddsordningens målsettinger. Å jobbe for å skape mer aktivitet og arbeidsplasser ut fra lokale samiske tradisjoner er veldig positivt, sier sametingspresident Silje Karine Muotka (NSR).</p>
<p>Sametingsrådet har bevilget 218 000 kroner til <em type="italic">Davvi Siida AS </em>i Tana, som er en samisk reiselivsbedrift som arrangerer natur- og kulturopplevelser basert på den samiske kulturen. </p>
<p>Davvi Siida AS har søkt om tilskudd til markedsføring og kjøkkenfasiliteter, som er investeringer som styrker inntjeningen og er nødvendig for å skape større lønnsomhet. De ønsker å gi turistene en ekte opplevelse i levende samisk kultur og levesett, og markedsføre og servere måltid som formidler samisk kultur.</p>
<p>Sametingsrådet har bevilget 85 000 kroner til <em type="italic">Manndalen sjøbuer AS </em>i Manndalen i Kåfjord kommune, som driver med kafé, overnatting, båtutleie og guiding. De har søkt om tilskudd til å lage ny nettside, og målet er å kunne nå ut til flere kunder, samt sitte på en større del av salget selv uten bruk av bookingkanaler. Bedriften legger vekt på å ha samisk profil på sin nettside og har også det i sitt daglige virke. </p>
<p>I tillegg har sametingsrådet bevilget 62 000 kroner til <em type="italic">Mehamn kystfiske </em><em type="italic">AS </em>, som har adresse i Kautokeino. De har søkt om tilskudd til storkjøkkenutstyr for bruk i mobil salgsvogn, og målet er å skape sysselsetting utenom hovedsesongen for fiskeri. </p>
<p>Målet i tilskuddsordningen er å koble, styrke og samordne samisk reiseliv, kreative næringer og samiske matprodusenter/- leverandører.</p>
<p>– Vi ønsker flere robuste og lønnsomme bedrifter med basis i samisk kulturuttrykk, økt verdiskapning av samisk mat og at bedriftene får økt omsetning og lønnsomhet, sier sametingspresidenten.</p>
</body></document>
