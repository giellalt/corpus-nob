<document xml:lang="nob" id="no_id"><header><title>PRM: Fortsetter satsningen på samisk kulturell og kreativ næring</title><genre code="admin"/><author><unknown/></author><year>2017</year><wordcount>371</wordcount><conversion_status type="standard"/><availability><free/></availability><origFileName>https://www.sametinget.no/Om-Sametinget/Arkiv-perioden-2016-2017/Pressemeldinger/PRM-Fortsetter-satsningen-paa-samisk-kulturell-og-kreativ-naering</origFileName><parallel_text xml:lang="sma" location="prm-fokuse-saemien-kultuvrelle-jih-sjugniedihks-jieliemasse-jaaarhka.html"/><parallel_text xml:lang="sme" location="prd-joatka-angirussama-sami-kultuvrralas-ja-hutkas-ealahusain.html"/><parallel_text xml:lang="smj" location="prm-joarkka-vuorodimev-same-kultuvralasj-ja-sjuggelis-aeladusajn.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision: 154948 $; </version></header><body><p type="title">PRM: Fortsetter satsningen på samisk kulturell og kreativ næring</p>
<p>Med det nye prosjektet <em type="italic"><span type="quote">«Hutkás gielda»</span> </em>, som involverer næringen og kommunen i en tidlig fase, skal Sametingets satsning på samisk kulturell og kreativ næring få større effekt. </p>
<p>I den nylige vedtatte handlingsplanen <span type="quote">«Kulturell og kreativ næring - et uforløst potensiale»</span> er mange nye satsningsområder på plass.</p>
<p type="title">Nytt prosjekt som involverer kommunen</p>
<p><em type="italic"><span type="quote">«Hutkás gielda»</span> </em>betyr kreativ kommune og er et nytt satsningsområde fra Sametinget. Her involverer og samarbeide Sametinget med kommunen og næringen i en tidlig fase, slik at arbeidet blir forankret i kommuneledelsen og hos de involverte partene. I løpet av 2018 skal prosjektet gjennomføres i en kommune i Sápmi, som blir pilotkunde, og som Sametinget skal høste erfaringer med og fra. </p>
<p>– På denne måten tror vi at satsningen på næringen skal få en større effekt, sier sametingsråd Mariann Wollmann Magga og forteller at Sametinget har tatt opp kulturelle og kreative næringer i møter med kommuner.</p>
<p><em type="italic">– Satsningen på denne næringen er viktig for å bevare kulturen, samtidig som potensielle nye arbeidsplasser skapes. For mange av de som driver innenfor denne bransjen er ikke penger drivkraften, men etableringen er ofte knyttet til personlige kunstneriske mål og kreativ utfoldelse med ønske om å styrke samisk kultur og identitet gjennom kunsten, sier Magga. </em></p>
<p type="title">Starter opp Dáhttu 2.0</p>
<p>Sametinget skal bidra til at samiske kunstnere og kulturaktører kan øke sine inntekter slik at de skal kunne leve av sin virksomhet. For å oppnå målsetningen skal Sametinget sørge for at næringen utvikler seg gjennom en kombinasjon av kompetanseheving, nettverk, samarbeid, tilgang på kapital, identitet og idealisme.</p>
<p>Ett nytt tiltak for 2017 og 2018 er Dáhttu 2.0, som er et program utviklet for samiske kulturelle og kreative næringsbedrifter med vekstambisjoner. Som deltaker i programmet får man 30 timer med rådgivning.</p>
<p>Mange aktører har et lokalt/regionalt marked. Forskning viser at for å øke lønnsomheten, må bedriftene utvide markedsområdet. Dette vil være hovedfokuset i Dáhttu 2.0.</p>
<p><em type="italic">– Å være kreativ for å finne nye markeder er en viktig del av bedriftsutviklinga. Jeg mener samiske kreative næringer har et stort potensial i alle deler av landet, og ikke minst i et internasjonalt perspektiv, avslutter sametingsråd Mariann Wollmann Magga. </em></p>
<p>For mer informasjon, kontakt sametingsråd Magga, mob. 977 02 350.</p>
</body></document>