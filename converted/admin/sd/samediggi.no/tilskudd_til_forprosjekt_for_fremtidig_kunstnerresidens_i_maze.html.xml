<document xml:lang="nob" id="no_id"><header><title>Tilskudd til forprosjekt for fremtidig kunstnerresidens i Máze - Sametinget</title><genre code="admin"/><author><unknown/></author><year>2023</year><wordcount>214</wordcount><conversion_status type="standard"/><availability><free/></availability><multilingual/><origFileName>https://sametinget.no/adasa/tilskudd-til-forprosjekt-for-fremtidig-kunstnerresidens-i-maze.28085.aspx?sprak=1</origFileName><parallel_text xml:lang="sme" location="doarjja_ovdaprosektii_boahtteaiggi_daiddarresidensii_mazes_.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Tilskudd til forprosjekt for fremtidig kunstnerresidens i Máze</p>
<p><em type="italic">Sametingsrådet bevilger 150 000 kroner til kunstforeningen Máze Giehtadáidu til et forprosjekt, som skal legge et grunnlag for hovedprosjektet, hvor målet er å få oppgradert lokalitetene til det tidligere kunstnerkollektivet Mázejoavku i Máze. </em></p>
<p>De tidligere lokalene til kunstnerkollektivet Mázejoavku i bygda Máze i Kautokeino kommune er nå eid av kunstforeningen Máze Giehtadáidu, som blant annet vil tilpasse dagens romløsninger i bygget til de behov som den fremtidige kunstnerresidensen vil ha. Forprosjektet vil også inneholde behovsanalyser og utvikling av søknader til hovedprosjektet.</p>
<p>Sametingsrådet mener at dette prosjektet vil kunne få en stor betydning for samiske kunstnere, i tillegg til at det også vil få betydning internasjonalt.</p>
<p>– Et fremtidig kunstsenter/kunstnerresidens i Máze vil ha en stor betydning for det samiske kunstnermiljøet, og også internasjonalt i urfolkssamarbeidet med andre urbefolkningers kunstnergrupper. Foreningen er etablert som et lokalt tiltak med et internasjonalt virkefelt, med utgangspunkt i Máze, sier sametingspresident Silje Karine Muotka (NSR).</p>
<p>Forprosjektet har også fått tilskudd fra Arena - Norsk Kulturråd og Kautokeino kommune.</p>
<p>Tilskuddet på 150 000 kroner bevilges over tilskuddsordningen for regionalutviklingsprosjekter, som har åpen søknadsfrist frem til 1. november 2023.</p>
<p>Målet for tilskuddsordningen er et aktivt og målrettet samarbeid med regionale og lokale myndigheter for å styrke og utvikle samisk kultur, språk og samfunnsliv.</p>
</body></document>
