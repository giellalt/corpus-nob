<document xml:lang="nob" id="no_id"><header><title/><genre code="admin"/><author><unknown/></author><wordcount>351</wordcount><conversion_status type="standard"/><availability><free/></availability><submitter name="Kevin Brubeck Unhammer" email="unhammer@fsfe.org"/><multilingual><language xml:lang="eng"/><language xml:lang="nob"/><language xml:lang="sme"/></multilingual><origFileName>http://www.sametinget.no/layout/set/print/Spraak/Fakta-om-samiske-spraak/Hoeye-forventninger-til-samisk-spraakutvalg</origFileName><parallel_text xml:lang="sma" location="jolle-veanhtadimmieh-saemien-gielemoenehtsasse.html"/><parallel_text xml:lang="sme" location="stuorra-vuordamusat-sami-giellalavdegoddai.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p>Høye forventninger til samisk språkutvalg / Fakta om samiske språk / Språk / Forsiden - Sametinget</p>
<p type="title">Høye forventninger til samisk språkutvalg</p>
<p>16. oktober 2014</p>
<p>Sametingspresident Aili Keskitalo møter fredag 17.10.14 det nyoppnevnte samiske språkutvalget på deres første møte i Oslo. Presidenten ser fram til å møte utvalgets medlemmer og medgir hun har høye forventninger til hva utvalget kan utrette.</p>
<p><em type="bold">- Det er et viktig og nødvendig arbeid utvalget nå skal gjennomføre. For meg er det naturlig å delta på utvalgets første møte. Vi skal sammen jobbe for framtiden for samisk språk, uttaler president Keskitalo. </em></p>
<p>Hun viser videre til at samfunnet har utviklet seg fra da Samelovens språkregler først ble vedtatt og at det er på tide med en gjennomgang av lovverk, tiltak og ordninger tilknyttet samisk språk.</p>
<p><em type="bold">- Jeg har stor tro på at språkutvalgets utredning vil innholde en rekke tiltak som vil være med på å sikre og styrke de samiske språkene for fremtiden, uttaler president Keskitalo. </em></p>
<p>Sametingspresidenten ønsker at de samiske språkene skal brukes, høres, synes og utvikles, samt at det i fremtiden legges til rette for at alle som vil skal få mulighet til å lære seg samisk.</p>
<p><em type="bold">- Jeg ønsker at foreldre har muligheter til å videreføre språket til sine barn og at samfunnet tilrettelegger for at samiskspråklige tilbud er tilgjengelig i barnehagen, skolen og i fritiden. Det vil bety mye for språkets fremtid at språket brukes og er synlig utenfor hjemmet. </em></p>
<p><em type="bold">Sametingets initiativ </em></p>
<p>Sametinget har lenge sett behovet for å sikre den enkeltes rett til å kunne bruke samisk språk i hverdagen og tok i den sammenheng initiativet til arbeidet som nå settes i gang av språkutvalget.</p>
<p>Utvalget skal vurdere fleksible løsninger som bidrar til forenkling og tar høyde for at kommunene har ulike utfordringer og behov. Utvalget skal legge vekt på ordninger og tiltak som kan føre til at flere lærer seg og bruker de samiske språkene, og som dermed sikrer kommuner og andre tjenesteytere personale med kompetanse i samiske språk.</p>
<p><em type="bold">Utvalget skal avlevere sin utredning innen 15. februar 2016. </em></p>
<p>Les mer: Utvalg skal styrke samisk språk</p>
<p><em type="bold">Kontakt: </em></p>
<p xml:lang="sme">President Aili Keskitalo, tlf. 971 29 305</p>
</body></document>
