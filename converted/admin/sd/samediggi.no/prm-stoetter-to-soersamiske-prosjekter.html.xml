<document xml:lang="nob" id="no_id"><header><title>PRM: Støtter to sørsamiske prosjekter</title><genre code="admin"/><author><unknown/></author><year>2018</year><wordcount>251</wordcount><conversion_status type="standard"/><availability><free/></availability><multilingual/><origFileName>https://www.sametinget.no/Nyhetsarkiv/PRM-Stoetter-to-soersamiske-prosjekter</origFileName><parallel_text xml:lang="sma" location="prm-goeoekte-aaarjelsaemien-prosjekth-daaaarje.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">PRM: Støtter to sørsamiske prosjekter</p>
<p>Sametingsrådet støtter det sørsamiske språkprosjektet Saamastalledh - kommunikativ språkinnlæring fase 1 og oversettelse av bibeltekster til sørsamisk.</p>
<p>Sametingsrådet har gitt tilsagn om støtte på kr 2 670 000 til prosjektet Saamastalledh - kommunikativ språkinnlæring fase 1, som Trøndelag fylkeskommune ved Aajege samisk språk- og kompetansesenter hadde søkt om tilskudd til.</p>
<p>Målet med prosjektet er å beskrive og utvikle en metode i kommunikativ språkinnlæring for sørsamisk språk i henhold til Ulpan-metoden, og samtidig utvikle læringsressurser og heve kompetansen for lærere. Med prosjektet vil man blant annet skape en kvalitativ bedre opplæring i sørsamisk språk, uavhengig av geografi, skole og enkeltlærer, og øke antall aktive språkbrukere i sørsamisk.</p>
<p>Prosjektet skal også styrke samarbeidet mellom de sørsamiske fagmiljøene på grunnskole og videregående skoles nivå ved at alle miljøene skal delta i prosjektet.</p>
<p type="title">Skal oversette kirkeårets bibeltekster</p>
<p>Sametingsrådet har også gitt Det Norske Bibelselskap tilsagn om tilskudd på kr 300 000 til sørsamisk bibeloversetting. Formålet er å oversette kirkeårets bibeltekster til sørsamisk.</p>
<p>Sametingspresident Aili Keskitalo sier at det er viktig å støtte opp sørsamiske prosjekter.</p>
<p>– Spesielt viktig er det at sørsamiske læremidler blir tilgjengelige, at det utarbeides metoder for språkopplæring og at kompetansen blant lærere løftes.</p>
<p>Keskitalo synes også det er nødvendig at sørsamiske bibeltekster blir oversatt.</p>
<p>– Bibeltekstene på samisk bidrar til å styrke kirken som en offentlig sørsamisk språkarena. Dette kan også styrke synligheten og statusen av sørsamisk språk og kultur i samfunnet.</p>
<p><em type="italic">For intervju eller spørsmål, kontakt sametingspresident Aili Keskitalo , tlf. +47 971 29 305. </em></p>
</body></document>
