<document xml:lang="nob" id="no_id"><header><title>PRM: Samiske kvinnelige entreprenører i anmarsj</title><genre code="admin"/><author><unknown/></author><year>2019</year><wordcount>416</wordcount><conversion_status type="standard"/><availability><free/></availability><origFileName>https://www.sametinget.no/Nyhetsarkiv/PRM-Samiske-kvinnelige-entreprenoerer-i-anmarsj</origFileName><parallel_text xml:lang="sme" location="prd-sami-nissonat-ealahushutkin.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">PRM: Samiske kvinnelige entreprenører i anmarsj</p>
<p>Fem samiske kvinnelige bedriftsledere innenfor designfeltet som til sammen omsetter for millioner i regionen, har i disse dager vært samlet i Tromsø. Sammen med Sametinget forbereder de seg på å ha en felles stand på Oslo Design Fair i august 2020.</p>
<p>Bedriftene har nettopp gjennomført andre samling i Tromsø, hvor de har hatt møter med Sparebanken Nord-Norge, møbelsnekkeriet Ekte og pitcheksperten Andreas Nilsen som jobber på gründerhuben Flow.</p>
<p type="title">Samiske kvinnelige bedriftsledere</p>
<p>Sametinget har igangsatt bedriftsutviklingsprogram <span type="quote">«Faamoe»</span> (som betyr styrke/makt på sørsamisk) for samiske designere. Det er fem kvinnelige bedriftsledere som deltar i programmet, hvor hovedfokuset er å styrke lønnsomheten til bedriftene.</p>
<p>– En rapport fra Innovasjon Norge om kvinnelig entreprenørskap viser at det er færre kvinnelige entreprenører enn mannlige. Derfor er det svært gledelig å se at vi i <span type="quote">«Faamoe»</span> har sterke og dyktige kvinnelige bedriftsledere, sier sametingsråd Silje Karine Muotka.</p>
<p>Bedriftene representerer et bredt spekter i fagfeltet og leverer alt fra grafisk design, interiør, illustrasjon og smykkedesign. Deltagerne består av generasjonsbedriften Graveniid fra Karasjok som designer og produserer ullklær lokalt, designeren LilleLi smykker, interiørprodusenten Sámi Stories, den Tromsøbaserte illustratøren Kine Kunst, og designbyrået Árvu.</p>
<p type="title">Samisk identitet som et fortrinn</p>
<p>I dag ser vi at samiske identitet er et fortrinn i design. Designbedriftene i <span type="quote">«Faamoe»</span> er med på å forme samisk identitet gjennom sitt designuttrykk gjennom å bidra til å skape moter og trender, noe som gjør at de er med på å styrke hele den samiske kulturen. I programmet settes det fokus på hvordan bedriftene bruker sin samiske identitet og felles kultur aktivt i kommunikasjonen av sin merkevare.</p>
<p>I løpet av dette året vil de samarbeide frem mot deltagelse på Oslo Design Fair med mål om å tilgjengeliggjøre samisk design på flere arenaer utenfor lokalmarkedet eller turistmarkedet.</p>
<p type="title">Andre samling i <span type="quote">«Faamoe»</span></p>
<p>På samlingen den 5. og 6. november var fokuset på salgsteknikker og hvordan fremstå fysisk med en stand, noe som også vil komme godt med før julen setter inn og de skal forberede flere messer og markeder.</p>
<p>Bedriftenes tilbakemeldinger er at det er godt å ha <span type="quote">«Faamoe»</span> hvor de kommer for å ha full fokus på å styrke eget selskap og merkevare, når de i den daglige driften vanligvis fokuserer på kunder og produksjon.</p>
<p>– <span type="quote">«Faamoe»</span> er igangsatt etter evalueringer fra andre bedriftsutviklingsprogrammer og viser allerede gode resultater med mer individuelt rettet innhold mot en mindre gruppe deltagere, sier sametingsråd Silje Karine Muotka. <em type="italic">For spørsmål eller intervju, kontakt sametingsråd Silje Karine Muotka , mob +47 984 87 576 </em></p>
</body></document>
