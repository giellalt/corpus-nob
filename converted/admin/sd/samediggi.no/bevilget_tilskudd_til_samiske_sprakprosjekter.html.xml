<document xml:lang="nob" id="no_id"><header><title>Bevilget tilskudd til samiske språkprosjekter - Sametinget</title><genre code="admin"/><author><unknown/></author><year>2021</year><wordcount>499</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/bevilget-tilskudd-til-samiske-sprakprosjekter.14953.aspx</origFileName><parallel_text xml:lang="sma" location="daarjoem_saemien_gieleprosjektide_vadteme.html"/><parallel_text xml:lang="sme" location="juolludan_ruda_sami_giellaproseavttaide.html"/><parallel_text xml:lang="smj" location="juollodum_doarjja_same_giellaprosjevtajda.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Bevilget tilskudd til samiske språkprosjekter</p>
<p><em type="italic">Sametingsrådet har bevilget 1 627 000 kroner til nordsamiske, 300 000 kroner til østsamiske, </em><em type="bold">900 000 kroner til sørsamiske og 300 000 kroner til lulesamiske språkprosjekter. </em></p>
<p>Sametingsråd Mikkel Eskil Mikkelsen (NSR)    Kenneth Hætta    Det er stor interesse i å lære nordsamisk, både i innlandet og kystområdene. Kystområdene har fått støtte til å holde kurs i samisk, og til å arrangere språkarenaer og språktiltak hvor man både gjør duodji og snakker samisk.</p>
<p>Fem språkprosjekter som har fått tilskudd, er prosjekter som har som mål å utvikle applikasjoner. Det er både stedsnavns-, ordboks-, språklærings- og spillapplikasjoner.</p>
<p>– Applikasjoner og digitale ressurser er gode verktøy i språkutviklingsarbeidet. Derfor ser Sametinget det som nødvendig å bevilge tilskudd til slike digitale ressurser, sier sametingsråd Mikkel Eskil Mikkelsen (NSR).</p>
<p>NA Technologies AS får 300 000 kr i bevilgning til å utvikle og drive online-spillet New Amigos på østsamisk. New Amigos er en språklæringsapplikasjon. I dag er det få som prater østsamisk. Sametingsrådet mener at det er viktig at det utvikles digitale spill som bidrar og motiverer til å lære språk.</p>
<p>– Online-spill som New Amigos er gode verktøy i språklæring, og Sametinget ser det som viktig at et slikt språklæringsverktøy lages til læring av østsamisk, sier Mikkelsen.</p>
<p>Sametinget ser det som nødvendig å styrke spesielt lule- og sørsamisk. I Sametingets språkstrategi <em type="italic">Giellalokten </em>legges det vekt på at språksituasjonen for lulesamisk og sørsamisk er dårlig, og derfor er det viktig å legge ressurser i å utvikle disse språkene. </p>
<p>ABC Company E-skuvla AS får 300 000 kroner til å tilpasse det digitale læreverktøyet deres til sørsamisk. Det skal benyttes ved sørsamisk språkkurs, så elevene kan lære seg sørsamisk uavhengig av plassering av eller og bosted.</p>
<p>Det Norske Bibelselskap fortsetter arbeidet med sørsamisk bibeloversettelse, og mottar 300 000 kroner til arbeidet i 2021.</p>
<p xml:lang="nno">NTEC Media AS har fått 300 000 kroner til å utvikle digital lulesamisk ordbok.</p>
<p>I Sør-Sápmi har Åarjelsaemin vierhtiesåafoe/Sørsamisk kunnskapspark fått 300 000 kroner i støtte til å utvikle en 3D-plattform som kan brukes som språkarena. Det er en digital plattform som kan brukes til opplæring, men også brukes som kommunikasjons- og språkarena. Plattformen har samisk språk og samiske områder/steder som grunnlag. Grunnsystemet kan også tilpasses til nordsamisk.</p>
<p>– Digitale ressurser er gode verktøy i språkutviklingsarbeidet. Derfor ser Sametinget det som nødvendig å bevilge tilskudd til slike digitale ressurser, sier Mikkelsen.</p>
<p>Den Norske Kirke skal i år også avholde samisk konfirmantleir, og har fått 97 000 kroner til formålet. Her vil både nord-, sør- og lulesamisk språk bli brukt, samisk ungdom fra hele Sápmi møtes med hver sine språk, og det er tilrettelagt for det.</p>
<p>– Jeg synes at det er gøy at vi har fått dele ut tilskudd til så mange gode søknader. Det gir stor motivasjon å jobbe med samiske saker når befolkningen viser så stor interesse i å utvikle samiske språk, sier Mikkelsen.</p>
<p><em type="italic">For spørsmål eller intervju, kontakt sametingsråd Mikkel Eskil Mikkelsen (NSR), tel. +47 917 42 161, </em><em type="italic">mikkel.eskil.mikkelsen@samediggi.no </em></p>
<p>Se hvilke språkprosjekter Sametinget har bevilget tilskudd til</p>
</body></document>
