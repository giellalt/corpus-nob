<document xml:lang="nob" id="no_id"><header><title>Gledelig med sjølaksefiske i deler av Finnmark, men synd at ikke alle gode krefter får delta i kampen mot pukkellaksen - Sametinget</title><genre code="admin"/><author><unknown/></author><year>2023</year><wordcount>281</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/gledelig-med-sjolaksefiske-i-deler-av-finnmark-men-synd-at-ikke-alle-gode-krefter-far-delta-i-kampen-mot-pukkellaksen.25822.aspx</origFileName><parallel_text xml:lang="sme" location="illudahtti_go_beassa_bivdit_mearraluosa_osiin_finnmarkkus_muhto_suddu_go_buot_navccat_eai_beasa_searvat_ruossaluosa_javkadeapmai.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title" xml:lang="nno">Gledelig med sjølaksefiske i deler av Finnmark, men synd at ikke alle gode krefter får delta i kampen mot pukkellaksen</p>
<p><em type="bold">Sametingspresident Silje Karine Muotka (NSR) er lettet over at Klima- og miljøminister Espen Barth Eide </em><em type="bold">(Ap) har lyttet til rådet om å forkaste reguleringsforslaget som ville innebære full stans i det ordinære sjølaksefisket i Finnmark, men skulle helst ha sett at samtlige sjølaksefiskere både i og utenfor fylket fikk lov av statsråden til å bidra med utfisking av pukkellaks. </em>   </p>
<p>Sametinget og Klima- og miljødepartementet har denne våren gjennomført en rekke konsultasjonsmøter om reguleringene av laksefiske i 2023.</p>
<p>Under dagens konsultasjoner, fredag 28.04. møttes sametingspresident Muotka og klima- og miljøminister Barth Eide.</p>
<p>Det ble oppnådd enighet om videreføring av det ordinære sjølaksefisket slik Sametinget og sjølaksefiskerne i Finnmark hadde krevd på forhånd. Partene ble ikke enige om hvorvidt sjølaksefiskerne, i de stengte områdene, også skal få delta i utfisking av pukkellaks.</p>
<p>– Jeg skulle helst sett at alle gode krefter og lokale ressurser kunne blitt brukt i den viktige kampen mot pukkellaks, uttaler Muotka.</p>
<p>På møtet uttrykte sametingspresidenten sin bekymring overfor statsråden om en hardt presset næring og kultur som er i ferd med å bli borte.</p>
<p>– Vi er nødt til å finne bedre løsninger og en annen tilnærming til hvordan de oppvoksende generasjonene av samer skal få etablert et forhold til ressursene i nærområdene sine. Vår kollektive tilknytning til laksen må gjenopprettes. I denne prosessen er det særlig viktig at våre barn og unge blir inkludert som en del av den viktige kulturarven som knytter seg til laksefisketradisjonene i alle de samiske områdene, sier Muotka.</p>
<p><em type="italic">Kontaktperson i Sametingets administrasjon: rådgiver Vegar Jakobsen Bæhr, tlf. +47 481 81 928 , vegar.jakobsen.baehr@samediggi.no   </em></p>
</body></document>
