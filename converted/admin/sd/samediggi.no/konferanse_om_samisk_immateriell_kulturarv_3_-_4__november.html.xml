<document xml:lang="nob" id="no_id"><header><title>Konferanse om samisk immateriell kulturarv 3.- 4. november - Sametinget</title><genre code="admin"/><author><unknown/></author><year>2022</year><wordcount>457</wordcount><conversion_status type="standard"/><availability><free/></availability><multilingual/><origFileName>https://sametinget.no/adasa/konferanssa-same-immateriala-kultuvrarbe-birra-basadismano-3-4-b.22163.aspx?sprak=1</origFileName><parallel_text xml:lang="sma" location="konferanse_saemien_immaterijelle_kultuvreaerpien_bijre_gaalkoen_3_-_4_b__.html"/><parallel_text xml:lang="sme" location="konferansa_sami_immateriala_kulturarbbis_skabmamanu_3_-_4__b_.html"/><parallel_text xml:lang="smj" location="konferanssa_same_immateriala_kultuvrarbe_birra_basadismano_3_-_4__b_.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Konferanse om samisk immateriell kulturarv 3.- 4. november</p>
<p><em type="italic">Målet med konferansen er å øke forståelsen for og bevisstheten om samisk immateriell kulturarv, også som et bidrag til arbeidet med å nå bærekraftsmålene. </em></p>
<p>Gjennom faglige innlegg og debatter vil konferansen bidra til en bred diskusjon rundt vern og videreføring av praksiser, tradisjoner, språk og kunnskap i Sápmi. Sivilsamfunnet er avgjørende for at kunnskap, tradisjoner og praksiser kan føres videre. Sentrale aktører og institusjoner skal diskutere hvilke mekanismer som hemmer og fremmer videreføring av urfolkskunnskap og kunnskapsdeling i stort.</p>
<p>Mange har hørt om UNESCOs verdensarvliste. Mindre kjent er UNESCOs lister og fortegnelse over immateriell kulturarv. Listene er etablert for å fremme kunnskap og bevissthet om immateriell kulturarv. På konferansens første dag skal vi høre erfaringer fra sentrale aktører i Norden som har listeført sin praksis/tradisjon på UNESCOs lister. Du kan blant annet høre Kirstine Møller fra Grønlands nasjonalmuseum og arkiv som skal snakke om immateriell kulturarv med utgangspunkt i inuittisk trommedans og -sang fra Grønland.</p>
<p>Videre vil Frode Fjellheim, Kaisa Rautio Helander og Catarina Utsi snakke om kunnskapsdeling og praksiser knyttet til henholdsvis joik, stedsnavn og duodji. De skal også diskutere om listeføring er en god idé for å verne og videreføre samisk immateriell kulturarv.</p>
<p>Aktører i Sápmi de senere årene diskutert ulike problemstillinger knyttet til kommersialisering av samisk kultur. På konferansens andre dag vil blant andre jurist Piia Nuorgam, Solveig Ballo og Oscar Östergren Njajta diskutere dette temaet i lys av problemstillinger knyttet til vern og videreføring av immateriell kulturarv.</p>
<p>Deretter skal vi høre hvilken rolle arkiv- og museumsinstitusjoner kan ta i arbeidet med å verne og videreføre samiske tradisjoner, praksiser og kunnskap. Dokumentasjon, digitalisering og tilrettelegging for møteplasser og kunnskapsoverføring er blant temaene i denne bolken. Du får blant andre høre hvordan Saemien Sijte, RiddoDuottarMuseat og aktører fra det pansamiske prosjektet AIDA arbeider med temaet.</p>
<p>Til slutt i programmet vil det bli diskutert hvordan man på best mulig måte kan arbeide på tvers av landegrensene for å løfte samisk immateriell kulturarv. Du vil høre innlegg fra Nordisk ministerråd samt samtale mellom sametingene i Norge, Sverige og Finland og institusjoner som har ansvar for implementeringen av konvensjonen i de tre land.</p>
<p>Underveis i konferansen vil flere samiske aktører presentere gode metoder for vern og videreføring av immateriell kulturarv.</p>
<p>Konferansen inngår i Norges formannskap i Nordisk ministerråd i 2022 og følger opp arbeidet med implementeringen av UNESCOs konvensjon om vern av den immaterielle kulturarven av 2003. Konferansen er et samarbeid mellom Sametinget i Norge og Kulturrådet, og andre parter fra Finland og Sverige. Den vil bli strømmet.</p>
<p>Konferansen starter torsdag 3. november kl. 12.30, (lunsj 11.30–12.30) og avsluttes med en matbit fredag 4. november kl. 13.00.</p>
<p xml:lang="nno"><em type="italic">Meld deg på konferansen </em></p>
<p>Mer informasjon om konferansen finnes her på Kulturrådets nettside.</p>
</body></document>
