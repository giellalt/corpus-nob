<document xml:lang="nob" id="no_id"><header><title/><genre code="admin"/><author><unknown/></author><wordcount>339</wordcount><conversion_status type="standard"/><availability><free/></availability><submitter name="Kevin Brubeck Unhammer" email="unhammer@fsfe.org"/><multilingual><language xml:lang="nob"/><language xml:lang="sme"/><language xml:lang="eng"/></multilingual><origFileName>http://www.sametinget.no/layout/set/print/Naeringer/Marine-naeringer/Urfolksstemmen-maa-bli-hoert-i-forvaltningen-av-villaks</origFileName><parallel_text xml:lang="sma" location="aalkoealmetjegiele-tjuara-govlelgidh-reeremisnie-eatnemeloeseste.html"/><parallel_text xml:lang="sme" location="algoalbmotjietna-ferte-gullot-luondduluosa-halddaseamis.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision: 154948 $; </version></header><body><p>Urfolksstemmen må bli hørt i forvaltningen av villaks / Marine næringer / Næringer / Forsiden - Sametinget</p>
<p type="title">Urfolksstemmen må bli hørt i forvaltningen av villaks</p>
<p xml:lang="sme">30. mai 2014</p>
<p><em type="bold">-Den internasjonale innflytelsen i forvaltningen av villaks er stadig tydeligere og jeg ser derfor behovet for å sikre urfolkstemmene i dette arbeidet internasjonalt, sier sametingsråd Silje Karine Muotka. </em></p>
<p>Sametingets plenum uttalte seg i 2012 om nødvendigheten av å inkorporere urfolksdimensjonen i internasjonalt laksesamarbeid i NASCO. Sametinget søkte om og fikk innvilget observatørstatus i NASCO samme år. Sametinget var for første gang representert som observatør i fjor. Årets sesjon er 3. – 6. juni i Frankrike.</p>
<p>NASCO - North Atlantic Salmon Conservation Organization er en organisasjon for stater som forvalter villaks. I Norge har Norges Jeger- og fiskeforbund, Bondelaget og WWF observatørstaus sammen med Sametinget. Under årets sesjon er det kun Sametinget og NJFF som kommer til å delta ved siden av Norges delegasjon, som ledes av Arne Eggereide i Miljødirektoratet.</p>
<p>Det er mange interesser som ønsker innflytelse over lakseforvaltningen. EU har tidligere gitt uttalelser til Norge om å opprettholde strenge reguleringer i sjølaksefisket, og Russland har til og med krevd stans i dette fisket i enkelte områder.</p>
<p><em type="bold">-Sametingets rolle er å se til at urfolksrettigheter blir overholdt og at samiske interesser blir vektlagt både i reguleringsarbeidet på hjemmebane og også når Norge samhandler med andre stater i forvaltningsspørsmål, utdyper sametingsråd Silje Karine Muotka. </em></p>
<p>Gjennom statenes NASCO-samarbeid legges det føringer på hvordan lakseressursen skal forvaltes. Dette berører i aller høyeste grad urfolk som lever i disse områdene. Sametingsrådet ønsker på denne bakgrunn at urfolkshensyn skal bli langt mer synlig i internasjonale prosesser.</p>
<p><em type="bold">-Under årets sesjon kommer vi til å fokusere på at urfolkshensyn må inkluderes i NASCOs egne retningslinjer. Dette er viktig fordi laksefiske er en del av vårt materielle kulturgrunnlag. Om urfolkshensyn innarbeides i NASCOs retningslinjer vil NASCO også kunne stille krav til både at urfolks tradisjonelle fiske skal synliggjøres og vektlegges i forvaltningen av villaks i alle medlemslandene, avslutter Muotka. </em></p>
<p><em type="bold">Mer info: Sametingsråd Silje Karine Muotka, +47 984 87 576 </em></p>
</body></document>