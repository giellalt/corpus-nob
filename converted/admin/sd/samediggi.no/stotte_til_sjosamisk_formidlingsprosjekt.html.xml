<document xml:lang="nob" id="no_id"><header><title>Støtte til sjøsamisk formidlingsprosjekt - Sametinget</title><genre code="admin"/><author><unknown/></author><year>2024</year><wordcount>193</wordcount><conversion_status type="standard"/><availability><free/></availability><multilingual/><origFileName>https://sametinget.no/oddasat/doarjja-mearrasami-gaskkustanprosektii.32303.aspx?sprak=1</origFileName><parallel_text xml:lang="sme" location="doarjja_mearrasami_gaskkustanprosektii.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title" xml:lang="dan">Støtte til sjøsamisk formidlingsprosjekt</p>
<p><em type="italic">Sametingsrådet har bevilget 120 000 kroner i støtte til Forbundet Kysten til et sjøsamisk formidlingsprosjekt om immateriell kulturarv. </em></p>
<p xml:lang="smj">Maja Kristine Jåma    Árvu/Sametinget</p>
<p>Prosjektet skal dokumentere og få nedskrevet sjøsamisk terminologi på småbåter og spesielt klinkbåtterminologi. Målet er å få produsert et formidlingsmateriell som skal være digitalt tilgjengelig som resurs for alle som er interessert i mer kunnskap om klinkbåttradisjonen, ikke bare i sjøsamiske områder, men i nordsamisk språkområde generelt. Forbundet Kysten skal samarbeide med Mearrasiida om prosjektet.</p>
<p>– Sjøsamisk båttradisjon og terminologi er immateriell kunnskap som det er viktig å bevare og formidle i større grad, og jeg er glad for å se to parter som har god kompetanse på denne tradisjonen samarbeide. Forbundet Kysten er en frivillig kulturvernorganisasjon som har som mål å ivareta kystens kulturarv, også den sjøsamiske, og Mearrasiida er en faglig kompetent samarbeidspartner, sier sametingsråd Maja Kristine Jåma (NSR).</p>
<p>Markedsføringen av formidlingsmateriellet skal gjennomføres gjennom sjøsamiske institusjoner, relevante skoler og barnehager, samt at det skal ligge tilgjengelig for nedlastning på hjemmesidene til Forbundet Kysten.</p>
<p>– Dette prosjektet vil ha en god samfunnsmessig nytte ikke bare for vår generasjon, men også for kommende generasjoner, sier Jåma.</p>
</body></document>
