<document xml:lang="nob" id="no_id"><header><title>Presidentens åpningstale ved åpningen av Samisk språkuke - Sametinget</title><genre code="admin"/><author><unknown/></author><year>2022</year><wordcount>509</wordcount><conversion_status type="standard"/><availability><free/></availability><multilingual/><origFileName>https://sametinget.no/politihke/haalomh-jih-lahtesh/presidentens-apningstale-ved-apningen-av-gielevahkoe.22521.aspx?sprak=1</origFileName><parallel_text xml:lang="sme" location="presideantta_rahpansanit_giellavahkku_rahpama_oktavuodas_.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Presidentens åpningstale ved åpningen av Samisk språkuke</p>
<p>Sametingspresident Silje Karine Muotka.    Vaino Rensberg/ Sametinget</p>
<p><em type="italic">Sametingspresident Silje Karine Muotkas åpningstale ved den offisielle åpningen av Giellavahkku  – Giellavahkko  – Gïelevåhkoe  og IDIL i Snåsa 23.10.22. </em></p>
<p>Deres Majestet Kong Harald. Ærede gjester.</p>
<p>Endelig er det Giellavahkku – Giellavahkko – Gïelevåhkoe igjen. Jeg har gledet meg til denne dagen. Det er en stor ære for Sametinget og hele det samiske samfunnet at Hans Majestet Kong Harald er til stede i Snåsa for å feire denne dagen sammen med oss. For meg er det en stor glede å se hvordan Giellavahkku – Giellavahkko – Gïelevåhkoe blir større og større for hvert år som går, og spesielt når jeg ser de samiske språkene på nye arenaer hvert år.</p>
<p>I den forbindelse vil jeg takke alle som i løpet av disse årene har brukt tid og krefter på å synliggjøre de samiske språkene. En spesiell takk til våre 19 språksentre på norsk side, som hvert år løfter de samiske språkene i deres lokalsamfunn.</p>
<p>Tenk dere å komme til flyplassen i Gardermoen, Værnes eller omså i Lakselv og se et skilt med <em type="italic">velkommen </em>på samisk ved hoveddøren, eller oppleve at en ansatt ønsker deg <em type="italic">god morgen </em>eller <em type="italic">velkommen </em>på samisk. Jeg har selv opplevd under en taxitur at sjåføren begynte å snakke samisk til meg når vedkommende så hvem jeg er. Vedkommende kunne ikke samisk helt flytende, men brukte de ordene han kunne. Jeg følte at han ville hedre det samiske språket.    </p>
<p>Sametinget jobber med de samiske språkene på ulike nivåer, og mitt hjerte gleder seg over hvordan vi over tid har klart å løfte frem våre språk, både lokalt, nasjonalt og internasjonalt. Det ser ut til at Samisk språkuke har begynt å bli en naturlig uke av våre liv. Hvert år i uke 43 gjør vi sammen en stor innsats for å løfte frem de samiske språkene til offentligheten. Sammen gjør vi – privatpersoner, lokalsamfunn og større og mindre aktører en stor innsats for dette viktige arbeidet.</p>
<p>Jeg syns at årets Samiske språkuke – og akkurat dette arrangementet, er ganske spesielle også fordi vi nå offisielt åpner det Internasjonale tiåret for urfolksspråk, IDIL 2022-2023. Dette viser at vi har oppnådd mye med våre språktiltak.</p>
<p>I forbindelse med språktiåret samarbeider Sametinget med Sametingene på finsk og svensk side. Vi har nylig ferdigstilt en felles samisk språkteknologistrategi – Mijá tekno – som alle tre sameting skal behandle i plenumsmøter. Jeg syns at dette er et spesielt viktig arbeid, fordi med dette arbeidet styrker vi våre språk sammen, uavhengig av riksgrensene.</p>
<p>Sametinget og Kommunal- og distriktsdepartementet har i felleskap opprettet Nasjonalt samarbeidsforum, som skal følge opp og koordinere arbeidet med språktiåret i Norge. Samarbeidsforumet ledes av Sametinget og Kommunal- og distriktsdepartementet, og det er oppnevnt medlemmer fra forskjellige samiske og norske institusjoner til forumet.</p>
<p>Jeg tror at de samiske språkene både ses og høres mye denne uken, forhåpentligvis også på nye arenaer. Med disse ord vil jeg på vegne av Sametinget i Norge ønske velkommen til dagens åpningsseremoni. Jeg vil også ønske alle sammen en fin språkuke.</p>
<p>Takk!</p>
</body></document>
