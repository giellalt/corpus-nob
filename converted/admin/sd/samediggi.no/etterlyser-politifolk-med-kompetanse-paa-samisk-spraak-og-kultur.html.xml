<document xml:lang="nob" id="no_id"><header><title/><genre code="admin"/><author><unknown/></author><wordcount>266</wordcount><conversion_status type="standard"/><availability><free/></availability><submitter name="Kevin Brubeck Unhammer" email="unhammer@fsfe.org"/><multilingual><language xml:lang="nob"/><language xml:lang="sme"/><language xml:lang="eng"/></multilingual><origFileName>http://www.sametinget.no/layout/set/print/Arkiv/Valgperiode-2009-2013/Artikler/Etterlyser-politifolk-med-kompetanse-paa-samisk-spraak-og-kultur</origFileName><parallel_text xml:lang="sma" location="pollisealmetjh-ohtsede-saemien-giele-jih-kultuvremaahtojne.html"/><parallel_text xml:lang="sme" location="darbbasit-politiijaid-geain-lea-gelbbolasvuohta-sami-gielas-ja-kultuvrras.html"/><parallel_text xml:lang="smj" location="aahtsaali-politijajt-gudi-samegielav-ja-kultuvrav-daabddi.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision: 154948 $; </version></header><body><p>Etterlyser politifolk med kompetanse på samisk språk og kultur / Artikler / Valgperiode 2009 - 2013 / Arkiv / Forsiden - Sametinget</p>
<p type="title">Etterlyser politifolk med kompetanse på samisk språk og kultur</p>
<p xml:lang="sme">28. januar 2013</p>
<p>Sametingsrådet har lenge vært bekymret for at manglende språk- og kulturkompetanse i politiet kan svekke samers rettssikkerhet. Problemstillingen er nå tatt opp med Justis- og beredskapsdepartementet.</p>
<p><em type="bold">- Selv der det finnes kvalifiserte folk med samisk språk- og kulturkompetanse har det vært en utfordring å få disse tilsatt i samiske områder. En av grunnene til dette er at det har vært uklart hvordan disse skal kunne prioriteres i ansettelsesprosessene, forklarer sametingspresident Egil Olli. </em></p>
<p>Olli uttaler videre at Sametingsrådet har ønsket at det snarest mulig kommer på plass retningslinjer for prioritering av kvalifiserte samisktalende personer og personer med kulturkompetanse til stillinger i samiske områder.</p>
<p>Justis- og beredskapsdepartementet har nå kommet med en avklaring der de sier at det er anledning til både å vektlegge, og også mulighet til å kreve kompetanse på samisk språk og kultur i samiske områder etter en behovsanalyse.</p>
<p><em type="bold">- Det er svært gledelig at Justis- og beredskapsdepartementet har tatt problemstillingen på alvor og mener kompetanse på samisk språk og kultur både kan vektlegges og kreves i samiske områder, uttaler president Egil Olli. </em></p>
<p>Kunnskap om samfunnene politifolkene jobber i er sentralt for å tolke situasjoner, få innpass i lokalsamfunnene og for å få korrekt informasjon.</p>
<p><em type="bold">- Å ha politifolk i samiske områder med kompetanse på samisk språk og kultur er dermed viktig for å bevare samers rettsikkerhet, sier president Egil Olli avslutningsvis. </em></p>
<p><em type="bold">Kontaktperson: </em></p>
<p>Sametingspresident Egil Olli , tlf. 900 26 880</p>
</body></document>