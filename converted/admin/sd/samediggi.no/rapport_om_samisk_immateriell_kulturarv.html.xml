<document xml:lang="nob" id="no_id"><header><title>Rapport om samisk immateriell kulturarv - Sametinget</title><genre code="admin"/><author><unknown/></author><year>2020</year><wordcount>373</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/rapport-om-samisk-immateriell-kulturarv.4340.aspx</origFileName><parallel_text xml:lang="sme" location="raporta_sami_immateriala_kulturarbbi_birra.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Rapport om samisk immateriell kulturarv</p>
<p><em type="italic">Som del av arbeidet med å følge opp UNESCOs konvensjon om vern av den immaterielle kulturarven av 2003, arrangerte Sametinget og Kulturrådet en workshop om samisk immateriell kulturarv 13.-15. november 2019. Representanter fra finsk, svensk og norsk side av grensen deltok. Rapporten, som er skrevet av UNESCO-konsulentene Harriet Deacon og Rieks Smeets, er nå klar. De to fasiliterte også workshopen i november 2019. </em></p>
<p>Rapporten utdyper enkelte temaer som ble diskutert under workshopen, og tar særlig opp problemstillinger rundt rettighetsspørsmål knyttet til immateriell kulturarv og bærekraftig utvikling. I den sammenhengen vises det til internasjonale avtaler som Norge har sluttet seg til og hvordan ulike avtaler kan sees i sammenheng, eksempelvis WIPO og 2003-konvensjonen. Rapporten diskuterer også forholdet mellom immateriell kulturarv og tradisjonell kunnskap, og mellom materiell og immateriell kulturarv.</p>
<p xml:lang="nno"><em type="italic">Les rapporten her: </em></p>
<p xml:lang="eng">Report - Workshop on Sámi Intangible Cultural Heritage nov 2019</p>
<p type="title" xml:lang="nno">Urfolks språktiår</p>
<p>I 2019 ble FNs språkår for urfolk markert, også i UNESCO. Sametingspresident Aili Keskitalo var sentral i arbeidet med denne UNESCO-satsingen, og hun har uttalt at UNESCO er et egnet organ for å fremme urfolks språk og kulturelle rettigheter. FN lanserte nylig tiåret 2022-2032 som urfolks internasjonale språktiår. FNs satsing styrker også UNESCOs eget arbeid med urfolks kulturarv. Kulturrådet og Sametinget er i dialog med UNESCO for å diskutere arbeid for å løfte urfolks kultur og rettigheter internasjonalt.</p>
<p type="title" xml:lang="dan">Kulturens kraft</p>
<p>UNESCOs konvensjon om vern av den immaterielle kulturarven hviler på prinsippet om aktørenes rettigheter og understreker at inkludering og medvirkning er essensielt i arbeidet med å verne og videreføre immateriell kulturarv. Disse prinsippene er i tråd med signaler i regjeringens kulturmelding, Kulturens kraft, der det pekes på at kultur er ytringsfrihetspolitikk og at det framover er behov for en offensiv kulturpolitikk.</p>
<p>Kulturmeldingen beskriver tydelig kulturens verdi for individet og samfunnet: For enkeltpersoner er kultur en kanal og arena for å fremme egne uttrykk og skape tilhørighet og identitet. På samfunnsnivå er kultur en arena for kritikk og diskusjon som bygger fellesskap og bidrar til utvikling. Disse prinsippene er i tråd med føringer i konvensjonen om vern av den immaterielle kulturarven. Konvensjonen er under stadig utvikling, og er dermed en ressurs for arbeid med å fremme mangfold nasjonalt og internasjonalt.</p>
<p>Rapporten blir snart publisert på nordsamisk.</p>
</body></document>
