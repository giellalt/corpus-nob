<document xml:lang="nob" id="no_id"><header><title>Skytter, taekwondo-utøver, og slampoet og musiker tildeles Sametingets kultur- og idrettsstipend</title><genre code="admin"/><author><unknown/></author><year>2018</year><wordcount>497</wordcount><conversion_status type="standard"/><availability><free/></availability><multilingual/><origFileName>https://www.sametinget.no/Nyhetsarkiv/Skytter-taekwondo-utoever-og-slampoet-og-musiker-tildeles-Sametingets-kultur-og-idrettsstipend</origFileName><parallel_text xml:lang="sma" location="vuetjije-taekwondo-giehtelaejja-slampoete-jih-musihkere-saemiedigkien-kultuvre-jih-gaarsjelimmiestipendem-aaadtjoeh.html"/><parallel_text xml:lang="sme" location="bahcci-taekwondo-valastalli-ja-slampoehta-ja-musihkkar-ozzot-samedikki-kultur-ja-valastallanstipeandda.html"/><parallel_text xml:lang="smj" location="vuohttje-taekwondo-valastalle-ja-slampoehtta-ja-tjuojadiddje-samedikke-kultuvrra-ja-valastallamstipendav-oadtju.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision: 154948 $; </version></header><body><p type="title">Skytter, taekwondo-utøver, og slampoet og musiker tildeles Sametingets kultur- og idrettsstipend</p>
<p>Skytter Benedicte Guttorm, taekwondo-utøver Sajane Karina Olsen, slampoet Anna Kaisa Partapuoli og musiker Johan Daniel Turi tildeles Sametingets kultur- og idrettsstipend.</p>
<p>Sametingspresident Aili Keskitalo gratulerer vinnerne. Hun sier at alle vinnerne er gode forbilder.</p>
<p>– Alle stipendvinnerne viser at de satser seriøst på sine disipliner og de viser til gode resultater, lokalt, regionalt og nasjonalt. Alle er verdige vinnere av stipendene og er gode forbilder for andre, sier sametingspresident Aili Keskitalo.</p>
<p type="title" xml:lang="nno">Stipendet skal motivere ungdom</p>
<p>Sametingets kultur- og idrettsstipend skal motivere samisk ungdom til å engasjere seg innenfor kunst, kultur og idrett. Fire stipend á kr 25 000 deles ut. Stipendet skal gå til enkeltpersoner av begge kjønn. De som mottar stipendet skal være mellom 16 og 25 år det året stipendet tildeles.</p>
<p>Det kom inn 20 søknader, men en av søknadene kom inn etter fristen. 12 søkte om idrettsstipend og syv søkte kulturstipendet.</p>
<p type="title">Vinnerne av idrettsstipendet</p>
<p>Sametingspresident Aili Keskitalo sier at skytter Benedicte Guttorm og taekwondo-utøver Sajane Karina Olsen har gode plasseringer gjennom hele sesongen, og begge to har etablert seg i toppen av sin idretter både regionalt og nasjonalt. De fremstår som gode forbilder for samisk ungdom som ønsker å satse på idrett.</p>
<p><em type="italic">Benedicte Guttorm </em>har hatt god progresjon innenfor sin idrett, og har oppnådd svært gode plasseringer både regionalt og nasjonalt. Under årets Landsskytterstevne i Stjørdal vant hun feltskyting i eldre junior, og ble nr. 2 i baneskyting. </p>
<p><em type="italic">Sajane Karina Olsen </em>har konkurrert på regionalt, nasjonalt og internasjonalt nivå i grenene mønster og sparring. Hun har oppnådd gode resultater og fått flere NNM-, NM- og World Cup-medaljer. Hun ønsker å utvikle seg videre innen taekwondo, og satser fullt. Hun trener aktivt i ukene, og i tillegg instruerer hun yngre utøvere. Per dags dato har hun svart belte i sin idrett. </p>
<p type="title">Vinnerne av kulturstipendet</p>
<p>– Anna Kaisa Partapuoli og Johan Daniel Turi er begge talentfulle kunstnere. Den ene har opparbeidet seg et navn innen slampoesi, og den andre er i starten med å etablere seg innen sine felt i kulturlivet. Begge to har vist et stort engasjement, og satser helhjertet på sine kulturuttrykk. De fremstår som gode forbilder for samisk ungdom som ønsker å satse på kunst og kultur, sier sametingspresident Aili Keskitalo.</p>
<p><em type="italic">Anna Kaisa Partapuoli </em>er en allsidig kulturutøver, og i tillegg til studier jobber hun med kunst og duodji. Partapuoli er en anerkjent slampoet i det samiske samfunnet, og var i 2018 valgt som årets unge kunstner på Riddu Riđđu-f</p>
<p><em type="italic">Johan Daniel Turi </em>studerer utøvende klassisk musikk på NTNU i Trondheim. Han har stor interesse for å lage samisk musikk og har tidligere arbeidet med etablerte musikere. Turi har planer for fremtiden etter endt utdanning, og ser for seg å satse fullt på kultur. </p>
<p>For mer informasjon: Sametingspresident Aili Keskitalo, 971 29 305</p>
</body></document>