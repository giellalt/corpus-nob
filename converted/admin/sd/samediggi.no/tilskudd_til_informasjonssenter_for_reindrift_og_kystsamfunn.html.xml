<document xml:lang="nob" id="no_id"><header><title>Tilskudd til informasjonssenter for reindrift og kystsamfunn - Sametinget</title><genre code="admin"/><author><unknown/></author><year>2023</year><wordcount>224</wordcount><conversion_status type="standard"/><availability><free/></availability><multilingual/><origFileName>https://sametinget.no/adasa/tilskudd-til-informasjonssenter-for-reindrift-og-kystsamfunn.25966.aspx?sprak=1</origFileName><parallel_text xml:lang="sme" location="doarjja_boazodoalu_ja_mearraservodaga_diehtojuohkinguovddazii.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Tilskudd til informasjonssenter for reindrift og kystsamfunn</p>
<p><em type="bold">Sametinget har bevilget 200 000 kroner i støtte til Árres AS i Kvænangen kommune til et prosjekt som skal forberede etablering av et informasjonssenter for reindrift og kystsamfunn, verddeguovddáš/verddesenter. </em>   </p>
<p>Verddesenteret skal formidle reindriftas og kystsamfunnets historie, praksis, språk og tradisjoner. Målgruppene vil være blant annet fastboende og flyttsamer, elever i grunnskolen og videregående skoler, samt offentlig ansatte og næringslivet. Senteret vil også rette seg mot nasjonale og internasjonale målgrupper som turister og forskere og fagfolk etc.</p>
<p>Sametingspresident Silje Karine Muotka (NSR) er svært fornøyd med at Sametinget gjennom å gi tilskudd kan bidra til å støtte denne etableringen i Kvænangen.</p>
<p>– Det er svært viktig å være med på å støtte dette tiltaket som vil skape et tilbud som kan formidle verddeforholdet mellom flyttsamer og fastboende på en nyskapende måte, sier Muotka.</p>
<p>Hun håper at prosjektet kan bidra til å legge grunnlaget for etableringen av senteret som vil bli både en turistattraksjon, besøkssenter, fagsenter og historieformilder. Med denne etableringen vil man skape et tilbud som vil formidle reindriftas tette samspill med naturen og felles interesse med lokale kystsamfunn.</p>
<p>Tilskuddet gis fra ordningen tilskudd til regionalutviklingsprosjekter og er i samsvar med prioriteringene. Ved tildeling av midler fra denne tilskuddsordningen prioriteres prosjekter som fremmer samisk språk, kultur og samfunnsliv i de fylkeskommuner og bykommuner som Sametinget har samarbeidsavtale med.</p>
</body></document>
