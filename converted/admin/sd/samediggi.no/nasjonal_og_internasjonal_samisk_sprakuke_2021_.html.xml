<document xml:lang="nob" id="no_id"><header><title>Nasjonal og internasjonal samisk språkuke 2021  - Sametinget</title><genre code="admin"/><author><unknown/></author><year>2021</year><wordcount>344</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/nasjonal-og-internasjonal-samisk-sprakuke-2021.17260.aspx</origFileName><parallel_text xml:lang="sma" location="nasjonaale_jih_gaskenaasjonaale_saemien_gielevahkoe_2021_.html"/><parallel_text xml:lang="sme" location="sisriikkalas_ja_riikkaidgaskasas_sami_giellavahkku_2021_.html"/><parallel_text xml:lang="smj" location="nasjonalalasj_ja_rijkkagasskasasj_giellavahkko_2021.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Nasjonal og internasjonal samisk språkuke 2021</p>
<p><em type="italic">Samisk språkuke markeres nå for tredje år på rad, og har blitt en fin årlig markering av de samiske språkene. </em><em type="italic">Samisk </em><em type="italic">s </em><em type="italic">pråkuke er en felles satsing for å synliggjøre samiske språk, og er et samarbeid mellom Sametingene i Norge, Sverige og Finland.   </em></p>
<p>Målet med samisk språkuke er å synliggjøre de samiske språkene i det offentlige rom, øke kunnskapen om samiske språk og bidra til å løfte statusen til språkene. De tre sametingene i Norge, Sverige og Finland ønsker at samiske språk skal synes, høres og brukes på alle samfunnsområder under språkuka.</p>
<p>– Denne uka skal våre samiske språk synes og høres i samfunnet. Vi er veldig stolte over mangfoldet av aktiviteter rundt om i landet, sier president i Sametinget i Norge Silje Karine Muotka (NSR).</p>
<p>Hun legger til at hun er spesielt glad for at aktører som Avinor, Tine, Freia, Widerøe og Circle K er med på å synliggjøre samiske språk på ulike plattformer.</p>
<p>– Det gleder meg at større aktører går foran og viser vei og synliggjør de samiske språkene i det offentlige rom, sier Muotka.</p>
<p>Samisk språkuke har vokst seg større for hvert år, og både kommuner, samiske institusjoner, lokale og nasjonale aktører og privatpersoner bidrar til å synliggjøre samiske språk denne uka.</p>
<p>Styrelseordförande i Sametinget i Sverige Håkan Jonsson sier at bevaring av samiske språk er viktig for den samiske befolkningen og for bevaring av den samiske kulturen.</p>
<p>– Språkuka har blitt en tradisjon som er kommet for å bli, og er en viktig markering av de samiske språkene. Uavhengig av kunnskapsnivå, så binder språkene oss sammen og skaper en samhørighet mellom oss, sier Jonsson.</p>
<p>President i Sametinget i Finland, Tuomas Aslak Juuso oppfordrer alle til å bidra til synliggjøring av samiske språk denne uka, både gjennom deltagelse på arrangement og på sosiale medier.</p>
<p>– Språkuka er en unik mulighet for synliggjøring av samiske språk, og håper jeg at også myndighetene og aktører i de nordiske landene tar samisk i bruk som del av sin virksomhet på en egnet måte under språkuka, sier Juuso.</p>
</body></document>
