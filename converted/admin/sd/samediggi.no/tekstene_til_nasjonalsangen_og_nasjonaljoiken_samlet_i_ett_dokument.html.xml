<document xml:lang="nob" id="no_id"><header><title>Tekstene til nasjonalsangen og nasjonaljoiken samlet i ett dokument - Sametinget</title><genre code="admin"/><author><unknown/></author><year>2023</year><wordcount>294</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/tekstene-til-nasjonalsangen-og-nasjonaljoiken-samlet-i-ett-dokument.23611.aspx</origFileName><parallel_text xml:lang="sma" location="saerniebievnesje_moenehtsistie_saemiej_naasjovnev_aehtaj_bijre.html"/><parallel_text xml:lang="sme" location="albmotlavlaga_ja_albmotluodi_teavsttat_cohkkejuvvon_ovtta_dokumentii.html"/><parallel_text xml:lang="smj" location="praessadiedadus_juohkusis_same_rijkalasjgavastagajda.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Tekstene til nasjonalsangen og nasjonaljoiken samlet i ett dokument</p>
<p><em type="italic">Samisk parlamentarisk råd og Samerådets felles komité for samiske nasjonalsymboler har samlet teksten til den samiske nasjonalsangen Sámi soga lávlla og den samiske nasjonaljoiken på flere samiske språk i ett dokument. </em></p>
<p>1986 vedtok den Nordiska samekonferensen i Åre i Sverige at Sámi soga lávlla offisielt skulle utnevnes til samenes nasjonalsang. Teksten er skrevet 1906 av sjøsamen Isak Saba (1875-1921) som arbeidet som lærer og kirkesanger, og var født i Nesseby. Isak Saba var den første same som ble valgt inn i Stortinget. Melodien er komponert av Arne Sørlie.</p>
<p>Samenes 22. konferanse i Váhtjer/Gällivare i Sverige bestemte i 2022 at joiken Sámi eatnan duoddariid, skal være den samiske nasjonaljoiken, ved siden av nasjonalsangen Sámi soga lávlla. Joiketeksten ble skrevet av forfatteren, artisten og kunstneren Nils-Aslak <span type="quote">"Áillohaš"</span> Valkeapää som komponerte joiken på 1970-tallet.</p>
<p>Til å begynne med blir det en digital utgave som finnes på sametingenes og Samerådets hjemmesider.</p>
<p>Last ned tekstene til Sámi Soga Lávlla og Sámieatnan Duoddariid på mange språk</p>
<p>– Det er litt av en oppgave å samle de ulike språkversjonene som finnes og publisere ett felles dokument som kan bli brukt i fremtiden. Vi forventer at dokumentet blir gjennomgått og at det kan komme kommentarer som vi må behandle. Derfor er dette en førsteutgave som vi nå overleverer til samene i fire land, sier komiteens leder Lars-Jonas Johansson.</p>
<p>Samenes første landsmøte ble avholdt i Metodistkirken i Trondheim 6. februar 1917. Møtet samlet over hundre samer fra Sverige og Norge, en stor del av dem var kvinner. Det var første gang i den samiske historien at nord- og sørsamer fra Norge og Sverige var samlet for å jobbe for felles samiske saker over nasjonalstatsgrensene. Det er bakgrunnen for at 6. februar er samenes nasjonaldag.</p>
</body></document>
