<document xml:lang="nob" id="no_id"><header><title>Muotka gratulerer Karasjoks befolkning - Sametinget</title><genre code="admin"/><author><unknown/></author><year>2023</year><wordcount>211</wordcount><conversion_status type="standard"/><availability><free/></availability><multilingual/><origFileName>https://sametinget.no/saernieh/muotka-gratulerer-karasjoks-befolkning.25740.aspx?sprak=1</origFileName><parallel_text xml:lang="sme" location="muotka_savva_lihku_karasjoga_albmogii_.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Muotka gratulerer Karasjoks befolkning</p>
<p><em type="bold">Sametingspresident Silje Karine Muotka (NSR) sender sine gratulasjoner til Karasjoks befolkning i anledning at de har vunnet frem med sitt eiendomskrav i utmarksdomstolen. </em>   </p>
<p>–  Jeg gratulerer Karasjoks befolkning som har samlet seg og kollektivt vunnet frem i utmarksdomstolen. Dommen er i så henseende historisk. Sametinget vil gå grundig gjennom dommen, sier sametingspresident Silje Karine Muotka.</p>
<p>Sametingspresidenten har imidlertid en klar oppfordring til Finnmarkseiendommen (FeFo).</p>
<p>–  Dommen fremstår ganske tydelig og i tråd med intensjonene med Finnmarksloven. Finnmarkseiendommens styre kan nå velge å respektere denne dommen. Det ville gi mulighet til å fokusere på hvordan vi kan legge til rette for at befolkningen i Karasjok i fellesskap kan forvalte sine rettigheter på best mulig måte, sier Muotka.</p>
<p>Sametingets utgangspunkt er at denne dommen uansett endelig utfall ikke vil få direkte konsekvenser for FeFo som sådan.</p>
<p>–  Det er ikke uvanlig at utmarksforvaltning i Norge gjøres gjennom eksempelvis bygdeallmenninger, så utskilling av Karasjok fra Finnmarkseiendommen er ikke dramatisk i den forstand. Restgrunnen i Finnmark er meget omfattende, og det både har bodd og bor samer i hele Finnmark, så både Finnmarksloven og FeFo står på trygg grunn  , sier Muotka.</p>
<p><em type="italic">Sametingsråd Runar Myrnes Balto (NSR) er fungerende sametingspresident og medier kan kontakte ham på tlf 977 73 778, runar.myrnes.balto@samediggi.no </em></p>
</body></document>
