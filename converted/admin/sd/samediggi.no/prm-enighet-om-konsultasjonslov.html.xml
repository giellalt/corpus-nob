<document xml:lang="nob" id="no_id">
  <header>
    <title>PRM: Enighet om konsultasjonslov</title>
    <genre code="admin"/>
    <author>
      <unknown/>
    </author>
    <year>2018</year>
    <wordcount>246</wordcount>
    <conversion_status type="standard"/>
    <availability>
      <free/>
    </availability>
    <multilingual/>
    <origFileName>https://www.sametinget.no/Nyhetsarkiv/PRM-Enighet-om-konsultasjonslov</origFileName>
    <parallel_text xml:lang="sma" location="prm-siemesvoete-konsultasjovnelaaken-bijre.html"/>
    <parallel_text xml:lang="sme" location="prd-konsultasuvdnalaga-birra-sohppojuvvon.html"/>
    <parallel_text xml:lang="smj" location="prd-guorrasam-radadallamlahkaj.html"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision: 154948 $; </version>
  </header>
  <body>
    <p type="title">PRM: Enighet om konsultasjonslov</p>
    <p>Sametinget og regjeringen har kommet til enighet om lovregler for konsultasjoner i et nytt kapittel i sameloven.</p>
    <p>Lovforslaget viderefører i stor grad konsultasjonsprosedyrene som ble fastsatt i 2005 og er en oppfølging av forslag fra Samerettsutvalget, som var på høring til våren 2009.</p>
    <p>- Vi har nå fått etablert en større klarhet i hvordan et av de viktigste verktøyene i samepolitikken skal brukes. Konsultasjonsreglene sikrer at Sametinget og andre direkte berørte samiske interesser deltar for å oppnå enighet om beslutninger som er av betydning for oss. Reglene er viktig for at både Sametinget og andre samiske interesser kan være med å utforme og bestemme framtidens betingelser for samisk språk, kultur, næringer og samfunnsliv, sier sametingspresident Aili Keskitalo.</p>
    <p>Konsultasjonsplikten for kommuner og fylkeskommuner blir forankret i loven slik at det gis rom for ulike måter å ivareta konsultasjonsplikten på, utifra erkjennelsen av at det er stor variasjon mellom kommuner i størrelse, kompetanse og deltakelsesformer fra samiske interesser.</p>
    <p>- Med lovfestingen av kommunenes og fylkeskommunenes konsultasjonsplikt styrkes også grunnlaget for samarbeid mellom samiske interesser, kommuner og fylkeskommuner. Loven legger opp til at denne konsultasjonsplikten kan ivaretas på ulike måter og jeg ser derfor fram til gode prosesser om dette til beste for en lokal, regional og samisk samfunnsutvikling, sier Keskitalo.</p>
    <p>Sametingsrådet legger nå frem forslaget for Sametingets plenum for samtykkebehandling, før regjeringen fremmer proposisjonen til Stortinget.</p>
    <p>
      <em type="italic">For intervju, kontakt sametingspresident Aili Keskitalo, tlf. 971 29 305 </em>
    </p>
    <p>
      <em type="italic">Les også pressemeldingen fra Kommunal- og moderniseringsdepartementet her. </em>
    </p>
  </body>
</document>
