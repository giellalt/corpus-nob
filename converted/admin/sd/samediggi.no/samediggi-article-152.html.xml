<document xml:lang="nob" id="no_id"><header><title>Retningslinjer for tilskudd til samiske helse- og sosialtjenester - Sámediggi Sametinget</title><genre code="admin"/><author><unknown/></author><publChannel><publication><publisher>Sámediggi/Sametinget</publisher></publication></publChannel><wordcount>955</wordcount><conversion_status type="standard"/><availability><free/></availability><submitter name="" email="divvun@samediggi.no"/><origFileName>http://samediggi.no/Artikkel.aspx?aid=152&amp;sprak=Norsk&amp;Print=1</origFileName><parallel_text xml:lang="sme" location="samediggi-article-152.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p>Retningslinjer for tilskudd til samiske helse- og sosialtjenester - Sámediggi Sametinget</p>
<p type="title">Retningslinjer for tilskudd til samiske helse- og sosialtjenester</p>
<p>Disse retningslinjer gjelder fra 1. januar 2004 og erstatter retningslinjer fra 24. november 1998. Retningslinjene er delt inn i to deler: Del I omfatter de nye <span type="quote">”skal-kravene”</span> i Bestemmelser i statlig økonomistyring. Del II omfatter andre forhold.</p>
<p>DEL I</p>
<p>1  Mål for bruk av midlene</p>
<p>Hovedmål er å utvikle et likeverdig tilbud av helse- og sosialtjenester til det samiske folket.</p>
<p>Sametingsrådet fastsetter årlige satsingsområder.</p>
<p>2  Kriterier for måloppnåelse</p>
<p>Sametinget vil undersøke om tilskuddsmottakere har gjennomført de tiltak de har fått tilskuddsmidler til. Sametinget vil opplyse om rapporteringskrav i tilskuddsbrevet.</p>
<p>3  Tildelingskriterier</p>
<p>Sametinget fastsetter mål, strategi og tiltak i sitt årlige budsjett. Budsjettvedtaket gir overordnede prioriteringer for støtteordningen. Mangfold, likestilling og et helhetlig perspektiv skal være viktige grunnprinsipper for Sametinget.</p>
<p>Den som søker må ha virksomhet rettet mot det samiske folket eller mot personell som yter helsetjenester overfor det samiske folket. Sametinget vil prioritere de prosjekter som også forutsetter delvis egenfinansiering. Aktiviteten bør få varig effekt utover søknadsperioden. Søker må beskrive hvordan videre oppfølging av tiltaket skal skje innenfor egen budsjettramme etter søknadsperioden. Prosjektene bør inspirere til lokal aktivitet og at deltakerne trekkes med i utformingen av helse- og sosialtjenestene. Prosjektet skal ha overføringsverdi.</p>
<p>Tildeling skal skje i tråd med kriterier for måloppnåelse og de årlige satsingsområdene i helse- og sosialtjenestenes som er vedtatt av Sametinget og søknadene skal for øvrig fylles ut i tråd med Krav til søknadens innhold og form i del II.</p>
<p>4  Oppfølging og kontroll</p>
<p>Tilskuddsmottakerne skal sende inn rapport til Sametinget. Rapporten skal vise at tiltaket/prosjektet er gjennomført, eventuelt en avviksrapport i forhold til planen med forklaringer til hvorfor planen ikke ble gjennomført, en oppstilling av hvordan midlene er brukt (regnskapsoppstilling) og om prosjektet har vært vellykket eller ikke slik at man kan fange opp gode og dårlige erfaringer fra prosjektet som andre kan ha nytte av. De som får tilskudd på over kr 100 000 skal levere et revisorattestert regnskap.</p>
<p>Når tilskuddsbeløpet deles opp i flere terminer, skal tilskuddsmottaker sende inn rapport som viser hva som er gjort så langt, og om prosjektet er i tråd med det som var oppgitt i søknaden. Avvik skal forklares. Disse rapportene skal være grunnlaget for utbetalinger til tilskuddsmottaker. Rapporten skal signeres av to personer.</p>
<p>Sametingets kontroll av rapportene baseres på risiko- og vesentlighetsvurderinger.</p>
<p>5  Evaluering</p>
<p>Den viktigste resultatkontrollen med tilskuddsmidlene gjøres i evalueringene. Tilskuddsordninger skal evalueres med jevne mellomrom og skal tilpasses hver enkel tilskuddsordning. Departementet og tilskuddsforvalter skal sørge for at det gjennomføres evalueringer for å få informasjon om tilskuddsordningene er effektive i forhold til ressursbruk, organisering og fastsatte mål, jf Bestemmelser om statlig økonomistyring kap. 6.5.</p>
<p>Likestillingsloven, § 1a. Plikt til å arbeide for likestilling, forplikter offentlige myndigheter til å arbeide aktivt, målrettet og planmessig for likestilling mellom kjønnene på alle samfunnsområder.  Evalueringen skal gi svar på om eller i hvilken grad det eksisterer forskjellsbehandling og eventuelle skjevheter mellom menn og kvinner.</p>
<p>DEL II</p>
<p>6  Kunngjøringer</p>
<p>Kunngjøring av ordningen må foretas slik at den aktuelle målgruppen nås (media, Norsk Lysningsblad, Sametingets hjemmeside). Kunngjøringen skal minimum beskrive målet med støtteordningen, tildelingskriterier, hvilke opplysninger søkeren må gi i søknaden og søknadsfrist.</p>
<p>7  Krav til søknadens innhold og form</p>
<p>Støtte fra tilskuddsordningen tildeles på grunnlag av søknad. Søknaden skal inneholde</p>
<p>• Målsetting med prosjektet, hva resultatene skal benyttes til og hvordan prosjektet får varig effekt utover søknadsperioden</p>
<p>• Søkerens navn og adresse, telefon- og faksnummer, e-postadresse og organisasjonsnummer (eventuelt personnummer)</p>
<p>• Beskrivelse av prosjektansvarlig og medarbeidere og deres erfaring og bakgrunn</p>
<p>• Søknadssum og budsjett</p>
<p>• Framdriftsplan med milepæler</p>
<p>• Kostnadsoverslag og  finansieringsplan. Lønnsutgifter og andre ordinære driftsutgifter skal trekkes ut av kostnadsoverslaget.</p>
<p>• Hvorvidt søker tidligere er mottatt prosjektmidler</p>
<p>• Offentlige søkere skal angi hvorfor tiltaket ikke kan dekkes over ordinært driftsbudsjett.. Dette gjelder særlig behovet for eventuell ansettelse av prosjektmedarbeider.</p>
<p>• Virksomhetens framtidige oppfølging av prosjektet innenfor egne budsjettrammer</p>
<p>• Beskrivelse av hvordan prosjektet vil inspirere til lokal aktivitet i det samiske samfunnet og  deltakernes medvirkning i utformingen av helse- og sosialtjenestene.</p>
<p>Det må søkes innenfor kunngjorte søknadsfrister.</p>
<p>8  Søknadsbehandling og klagebehandling</p>
<p>Tildeling av støtte skal skje på basis av søknader. Sametinget kan innhente faglige uttalelse om prosjektene fra fagpersoner eller institusjoner. En av Sametingsrådets medlemmer behandler søknadene. Behandling av søknader kan delegeres til Sametingets administrasjon.</p>
<p>Avgjørelser om tildeling skal være skriftlig dokumentert. Innvilget søknad skal bekreftes med tilskuddsbrev som sendes hver enkelt mottaker. Tilskuddsbrev skal inneholde de kravene som går frem av Bestemmelser om statlig økonomistyring, pkt 6.3.3.</p>
<p>For klagebehandling gjelder forvaltningsloven av 10. februar 1967. Enkeltvedtak kan påklages til Sametingsrådet. Saken går til endelig klagebehandling i Sametingsrådet.</p>
<p>9  Utbetaling og tilbakebetaling</p>
<p>Sametinget utbetaler tilskuddet etter hvert som det er behov for å dekke aktuelle utgifter, normalt fra 2 til 4 terminer. For store beløp skal det foreligge en foreløpig rapport før siste utbetaling.</p>
<p>Tilbakebetaling til Sametinget kan kreves dersom mottaker ikke sender inn rapporter som forutsatt i tilskuddsbrevet, oppgir uriktige opplysninger, ved brudd på taushetsplikten, tilskuddet ikke er benyttet i henhold til intensjonen med tildelingen, eller ved for mye utbetalt tilskudd. Dersom mottaker ikke betaler tilbake i slike tilfeller, kan Sametinget vurdere rettslig skritt for å få utbetalt tilgodehavende. Tilskuddsmidlene er  ikke overførbare til påfølgende budsjettår. Ubenyttede midler skal tilbakebetales.</p>
<p>10  Overordnet kontroll</p>
<p>Sametinget skal etablere et forsvarlig og hensiktsmessig system for tilskuddsforvaltningen som sikrer korrekt saksbehandling fra søknader kommer inn og til endelig sluttutbetaling. Basert på risiko- og vesentlighetsbetraktninger skal Sametinget kontrollere at tilskuddsforvaltningen fungerer kvalitativt som det skal.</p>
<p>Departementets ansvar er å påse at Sametinget har et system for tilskuddsforvaltningen som er i samsvar med økonomiregelverket og at retningslinjene følges.</p>
<p>I samsvar med Bevilgningsreglementets § 17 kan Sametinget, departementet og Riksrevisjonen iverksette kontroll med at midlene nyttes etter forutsetningene.</p>
</body></document>
