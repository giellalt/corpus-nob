<document xml:lang="nob" id="no_id"><header><title>Opptrappingsplan mot vold og overgrep - Sametinget</title><genre code="admin"/><author><unknown/></author><year>2024</year><wordcount>316</wordcount><conversion_status type="standard"/><availability><free/></availability><multilingual/><origFileName>https://sametinget.no/oddasat/ceahkkalastinplana-veahkavalddi-ja-illasteami-vuosta.29075.aspx?sprak=1</origFileName><parallel_text xml:lang="sme" location="ceahkkalastinplana_veahkavalddi_ja_illasteami_vuosta.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Opptrappingsplan mot vold og overgrep</p>
<p><em type="italic">Sametingsrådet har konsultert regjeringen i arbeidet med nasjonal opptrappingsplan 2024-2028 mot vold og overgrep mot barn og vold i nære relasjoner. </em></p>
<p>Sametingsrådet mener opptrappingsplanen er et godt utgangspunkt for videre arbeid for det samiske samfunn, men at det er flere saker som må settes søkelys på.</p>
<p>– Det er behov for mer forskning på vold mot barn, eldre, funksjonsnedsatte og personer med ulik seksuell orientering og kjønnsuttrykk, samt digital vold mot samiske barn og unge, sier sametingsråd Berit Marie P. E. Eira (JSL).</p>
<p xml:lang="sme">Berit Marie P. E. Eira    Árvu/Sametinget</p>
<p>Planen viderefører tiltak fra regjeringens handlingsplan Frihet fra vold og peker på nye behov. Handlingsplanen ble lansert 13. august 2021 og fokuserer på hvordan man bedre kan forebygge og bekjempe vold og overgrep i samiske samfunn.</p>
<p>Videre ser sametingsrådet et stort behov for å videreføre Jasska-prosjektet og kartlegge behov for ytterligere oppfølging.</p>
<p>– I denne saken fikk vi ikke gjennomslag og vi ser at regjeringen ikke lengere vil ta initiativ. Vi vil derfor følge opp saken videre med dem, sier Eira.</p>
<p>Les regjeringens opptrappingsplan mot vold og overgrep mot barn og vold i nære relasjoner (2024–2028)— Trygghet for alle: Prop. 36 S (2023–2024) - regjeringen.no</p>
<p type="title">Det samiske samfunnets behov og tiltak belyst i handlingsplanen</p>
<p>Sametingsrådet er tilfreds med at behov og tiltak i det samiske samfunn er skilt ut i et eget kapittel i handlingsplanen og det har vært viktig for sametingsrådet å belyse behovene for det samiske samfunnet.</p>
<p>– Det er særdeles viktig at samiske voldsutsatte møtes med et hjelpeapparat som innehar samisk språk- og kulturkompetanse, sier Eira.</p>
<p>Dette er noen punkter som sametingsrådet har hatt fokus på i sin kontakt med regjeringen:</p>
<list><p type="listitem">Styrking av samisk språk- og kulturkompetanse hos politi og hjelpeapparat for å gi et likeverdig tilbud til samiske voldsutsatte</p>
<p type="listitem">Tilrettelegging av alderstilpasset opplæring om kropp, grenser og seksualitet på samisk språk</p>
<p type="listitem">Utvikling av krisesentertilbud til den samiske befolkningen</p>
</list></body></document>
