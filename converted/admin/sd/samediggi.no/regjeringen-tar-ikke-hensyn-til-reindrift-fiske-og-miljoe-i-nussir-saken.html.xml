<document xml:lang="nob" id="no_id"><header><title>Regjeringen tar ikke hensyn til reindrift, fiske og miljø i Nussir-saken</title><genre code="admin"/><author><unknown/></author><year>2019</year><wordcount>400</wordcount><conversion_status type="standard"/><availability><free/></availability><multilingual/><origFileName>https://www.sametinget.no/Nyhetsarkiv/Regjeringen-tar-ikke-hensyn-til-reindrift-fiske-og-miljoe-i-Nussir-saken</origFileName><parallel_text xml:lang="sma" location="ij-baaatsoem-goeoelemem-jih-byjresem-kroeoehkesth.html"/><parallel_text xml:lang="sme" location="eai-valdde-vuhtii-boazodoalu-guollebivddu-eaige-birrasa.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Regjeringen tar ikke hensyn til reindrift, fiske og miljø i Nussir-saken</p>
<p><em type="italic">-Næringsministeren overkjører de utsatte og veldig pressede sjøsamiske og reindriftssamiske interessene for å gi tillatelse til Nussir ASA for utvinning av kobber fra forekomstene Nussir, som er et kortsiktig gruveprosjekt, sier sametingspresident Aili Keskitalo. </em></p>
<p><em type="italic">–Dette vedtaket skal vi påklage så snart som mulig sier sametingspresidenten. </em></p>
<p>Sametingsråd Silje Karine Muotka sier hun er inderlig skuffet over vedtaket til Nærings- og fiskeridepartementet. Hun sier at gruven vil ta livet av fjorden og krenke grunnlaget for reindriften i området.</p>
<p><em type="italic">–Statens egne fagetater Fiskeridirektoratet og Havforskningsinstituttet går imot planene, fordi gruvevirksomheten vil ødelegge viktige gyte- og oppvekstområder for ulike fiskearter i Repparfjorden, og derfor vil dette medføre vesentlig krenkelse og nekting av utøvelse av kulturgrunnlaget for samisk kultur i ett allerede veldig utsatt område sier sametingsråd Silje Karine Muotka. </em></p>
<p><em type="italic">–Et sjødeponi vil ødelegge hele fjorden i mange generasjoner, og ødelegge for kyst- og fjordfisket som er i en positiv utvikling, og det er uakseptabelt, sier Muotka. </em></p>
<p>Nussir ASA fikk i slutten av 2016 utslippstillatelse for å etablere sjødeponi i Repparfjord etter forurensingsloven. Nærings- og fiskeridepartementet har nå behandlet driftstillatelsen etter mineralloven, og gitt Nussir ASA driftskonsesjon etter mineralloven.</p>
<p>Truer reindriften</p>
<p>Konsekvensutredninger viser at flytteveier og kalvingsområder blir ødelagt av gruvedrift i Nussir og Gumpenjunni i Kvalsund kommune. Flere familier blir berørt, og kan måtte slutte med reindrift, fordi det vil være umulig å drive en bærekraftig og økonomisk reindrift i området.</p>
<p><em type="italic">–Både Statens reindriftsforvaltning, Norske Reindriftssamers Landsforbund (NRL) og reinbeitedistriktene sier at det vil være umulig å drive reindrift i området, selv om det stilles vilkår om avbøtende tiltak, hvilken kompetanse har Nærings- og fiskeridepartementet for å kunne mene det motsatte, sier Muotka. </em></p>
<p>Muotka er også sterkt kritisk til at Nærings- og fiskeridepartementet ikke har gjort noe samfunnsøkonomiske analyser av gruvevirksomheten. Departementet har heller ikke vurdert konsekvensene av tidligere og planlagte inngrep for reindriften i området.</p>
<p><em type="italic">–Vi står her overfor et prosjekt som mye sannsynlig ikke er samfunnsøkonomisk lønnsomt og hvor Nærings- og fiskeridepartementet overlater risikoen til framtidige generasjoner og utøverne av samisk kultur og næringer. </em></p>
<p xml:lang="nno">Vil klage på vedtaket</p>
<p>Sametingspresident Aili Keskitalo sier at Sametinget vil klage inn vedtaket til Kongen i Statsråd. Presidenten har heller ikke tro på at seriøse aktører vil satse penger på prosjektet, når motstanden er så stor i det samiske samfunnet.</p>
<p xml:lang="nno"><em type="italic">For intervju: </em></p>
<p>Sametingspresident Aili Keskitalo: tel 971 29 305</p>
<p xml:lang="sma">Sametingsråd Silje Karine Muotka, 984 87 576</p>
</body></document>
