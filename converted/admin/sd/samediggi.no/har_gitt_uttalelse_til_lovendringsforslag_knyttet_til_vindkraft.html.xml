<document xml:lang="nob" id="no_id"><header><title>Har gitt uttalelse til lovendringsforslag knyttet til vindkraft - Sametinget</title><genre code="admin"/><author><unknown/></author><year>2023</year><wordcount>489</wordcount><conversion_status type="standard"/><availability><free/></availability><multilingual/><origFileName>https://sametinget.no/oddasat/buktan-cealkamusa-lahkarievdadanarvalusaide-mat-gusket-bieggafapmui.23812.aspx?sprak=1</origFileName><parallel_text xml:lang="sme" location="buktan_cealkamusa_lahkarievdadanarvalusaide_mat_gusket_bieggafapmui.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Har gitt uttalelse til lovendringsforslag knyttet til vindkraft</p>
<p><em type="bold">Sametinget har gitt uttalelse til forslag til endringer   </em><em type="bold">i energiloven og plan- og bygningsloven knyttet til vindkraft på land , som er på høring.   </em><em type="bold">Sametinget   </em><em type="bold">forventer at samiske rettighetshaveres mulighet til å delta i beslutningsprosesser styrkes og myndighetenes plikt til å konsultere ikke svekkes   </em><em type="bold">.   </em>   </p>
<p>Endringsforslagene innebærer at det skal gjøres en overordnet avklaring av arealbruken etter plan- og bygningsloven gjennom områderegulering, før det gis konsesjon. Konsesjonsbehandlingen videreføres som en helhetlig samfunnsøkonomisk avveining av alle fordeler og ulemper ved prosjektet.</p>
<p>Sametingsråd Maja Kristine Jåma (NSR) registrerer at forslagene til lovendringer har stort fokus på å effektivisere prosessene ved etablering av vindkraftverk, for å møte utbyggernes krav for raskere prosesser og regjeringens ønske om raskere utbygging av mer fornybar kraft.</p>
<p xml:lang="smj">Maja Kristine Jåma    Árvu/Sametinget</p>
<p>– Jeg mener at høringsnotatet og forslagene til lovendring fortsatt er mangelfulle i sin beskrivelse hvordan de foreslåtte lovendringene bidrar til å styrke forutsigbarheten og det menneskerettslige vernet av samiske rettighetshavere i møte med vindkraftindustrien. Et ønske om raskere utbygging av vindkraft kan under ingen omstendigheter gå på bekostning av samenes menneskerettigheter som urfolk, sier Jåma.</p>
<p>Sametingsrådet er kritisk til foreslåtte endringer i klagebehandling av innsigelser og klager mot områdereguleringsplaner for vindkraftverk. Departementene foreslår at behandlingen av klage på vedtak om områderegulering for vindkraftverk flyttes fra Statsforvalteren til Kommunal- og distriktsdepartementet. Sametingsrådet mener at Statsforvalterne på regionalt nivå har langt mer inngående kunnskap om samiske forhold og reindrift enn det som departementet besitter.</p>
<p>– Jeg er også kritisk til at det ikke tydeliggjøres hvorvidt samiske rettighetshavere og Sametinget har anledning til konsultasjoner i forbindelse med klagebehandling i Kommunal- og distriktsdepartementet. Sametingsrådet kan ikke slutte seg til en ordning der departementet fritas fra å konsultere direkte berørte samiske interesser og rettighetshavere samt Sametinget før vedtak av eventuelle klager og innsigelser mot områdereguleringer for vindkraft, understreker Jåma.</p>
<p>Sametingsrådet savner også en tydeliggjøring av forholdet mellom planbestemmelser i tråd med plan- og bygningsloven samt vilkår og avbøtende tiltak i tråd med energiloven.</p>
<p>– For at Sametinget eller direkte berørte samiske interesser og rettighetshavere skal kunne gi sitt frie og forhåndsinformerte samtykke til planer eller tiltak, er eventuelle avbøtende tiltak en del av vurderingene. Slik Sametinget leser det, vil et vedtak om områderegulering i praksis bety at man går inn for også å gi en konsesjon. Dersom samiske parter ikke vil kunne vurdere eventuelle vilkår og avbøtende tiltak ved vurdering av konsekvensene av en områderegulering, vil det være et ufullstendig grunnlag for å gi eller nekte sitt samtykke, avslutter Jåma.</p>
<p>Sametinget ber om konsultasjoner om endringer i energiloven og plan- og bygningsloven med Kommunal- og distriktsdepartementet og Olje- og energidepartementet. Frist til merknader til lovendringsforslaget er satt til 27. februar.</p>
<p>Les Sametingets uttalelse til forslag til endringer i energiloven og plan- og bygningsloven knyttet til vindkraft på land</p>
<p>Les mer om høringen på regjeringens nettside</p>
<p><em type="italic">For spørsmål eller intervju, kontakt sametingsråd Maja Kristine Jåma (NSR) </em><em type="italic">, mob. +47 472 42 366, </em><em type="italic">maja.kristine.jama@samediggi.no </em>   </p>
</body></document>
