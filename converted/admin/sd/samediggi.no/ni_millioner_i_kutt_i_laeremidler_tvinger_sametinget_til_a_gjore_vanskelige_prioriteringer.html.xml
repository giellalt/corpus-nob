<document xml:lang="nob" id="no_id"><header><title>Ni millioner i kutt i læremidler tvinger Sametinget til å gjøre vanskelige prioriteringer - Sametinget</title><genre code="admin"/><author><unknown/></author><year>2022</year><wordcount>595</wordcount><conversion_status type="standard"/><availability><free/></availability><multilingual/><origFileName>https://sametinget.no/saernieh/ni-millioner-i-kutt-i-laremidler-tvinger-sametinget-til-a-gjore-vanskelige-prioriteringer.22716.aspx?sprak=1</origFileName><parallel_text xml:lang="sme" location="baggehallet_valdit_vattis_vuoruhemiid_go_ovcci_miljovdna_ruvdno_valdo_eret_oahpponeavvuin.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Ni millioner i kutt i læremidler tvinger Sametinget til å gjøre vanskelige prioriteringer</p>
<p>Sametingsrådet legger frem en revidert handlingsplan for læremiddelutvikling til Sametingets plenum i desember. – Vi legger frem en handlingsplan for de neste to årene, men når regjeringen kutter ni millioner kroner fra samisk læremiddelutvikling så vil det ta flere år for å gjennomføre nødvendige tiltak for å utvikle læremiddelproduksjonen, sier sametingsråd Mikkel Eskil Mikkelsen (NSR).</p>
<p>I den nye handlingsplanen for læremiddelutvikling nevner blant annet Sametinget kjøp av ferdige utviklede læringsressurser laget av lærere, og dette er et samarbeid mellom Sámi allaskuvla/Samisk høgskole om formidling og deling av læremidler. Mikkelsen peker på at dette er områder hvor det er stort utviklingspotensial.</p>
<p>Mikkel Eskil Mikkelsen    Árvu/Sametinget</p>
<p>– Lærere sitter allerede på læringsressurser som de selv har utviklet, og som kunne ha blitt delt med mange andre. Her har vi muligheter, og vi fra Sametinget var klare til å begynne arbeidet med en tilskuddsordning for dette og videre utvikle Ovttas og samarbeidet med Sametingets læremiddelsentral, men på grunn av budsjettkuttet så blir disse tiltakene utsatt inntil videre, sier Mikkelsen.</p>
<p type="title">Prioriterer hardt</p>
<p>En videre konsekvens av budsjettkuttet er at Sametingsrådet foreslår å nesten utelukkende prioritere samiskfaget de neste årene. Mikkelsen vet at dette ikke dekker behovet i de samiske skolene.</p>
<p>– Vi prioriterer også enkelte særskilte fag i videregående opplæring, og læringsressurser for den mest sårbare samiske elevgruppen, som er elever med behov for særskilt tilrettelegging. Det vil si at samiske læremidler i andre fag dessverre ikke vil bli prioritert de neste årene fra Sametinget. Dette er beklageligvis den nedslående beskjeden Sametinget nå er nødt til å meddele samiske lærere og elever, i en tid med nye læreplaner og et større behov for nye læremidler enn noen gang tidligere. Dette handler om at Sametinget først og fremst tar ansvar for de fagene Sametinget har myndighet til å fastsette, forklarer Mikkelsen.</p>
<p>Mikkelsen peker på at en konsekvens av dette er at de må se på ansvarsfordeling mellom Sametinget og Kunnskapsdepartementet.</p>
<p>– Jeg skulle gjerne lagt frem en plan hvor vi utvikler samiskspråklige digitale læremidler og læremidler i flere fag. Siden vi må prioritere hardt så begynner vi med fagene som Sametinget fastsetter. Kunnskapsdepartementet bestemmer de øvrige fagene i samisk læreplanverk (LK20S), med unntak av samiskfaget og særskilte samiske fag i videregående opplæring. Vi ser oss nødt til først og fremst ta ansvar for våre fag, så får Kunnskapsdepartementet ta ansvar for sine fag, sier Mikkelsen</p>
<p type="title">Økte rammene fra forrige regjering</p>
<p>Sametinget fikk økte rammer til læremiddelutvikling forrige periode og det ga handlingsrom til utvikling av læremidler på flere måter.</p>
<p>– De økte økonomiske rammene til læremiddelutvikling fra forrige regjering ga oss mulighet til å gi samisk læremiddelutvikling flere bein å stå på. Det vil si at vi fikk fortsette med våre vanlige tilskuddsordninger, prioritere digitale læremidler og samtidig etablere rammeavtaler med forlag hvor vi avtaler leveranser av læremidler innen visse fag og visse trinn. Vår foreløpige erfaring er at rammeavtaler gir forutsigbare rammevilkår for læremiddelutvikling til forlagene, sier Mikkelsen</p>
<p type="title">Krevende felt</p>
<p>Behovene for samisk læremiddelutvikling er stor. Det er utvikling av læremidler i alle fag, på alle trinn og nivåer og på tre språk.</p>
<p>– Med nye læreplaner i skolene så sier det seg selv at behovet i skolene er ekstra stort, og jeg understreker at det er få eller ingen i Norge som skal utvikle læremidler i flere fag på tre språk. Jeg savner en forståelse av dette arbeidet er utrolig krevende og har mange utfordringer. Jeg hadde i alle fall ikke sett for meg at jeg måtte balansere kutt i læremiddelpenger i 2023, avslutter Mikkelsen.</p>
</body></document>
