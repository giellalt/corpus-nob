<document xml:lang="nob" id="no_id">
  <header>
    <title>PRM: Sametinget vil hindre nedleggelse av samiske grendeskoler - Sámediggi Sametinget</title>
    <genre code="admin"/>
    <author>
      <unknown/>
    </author>
    <publChannel>
      <publication>
        <publisher>Sámediggi/Sametinget</publisher>
      </publication>
    </publChannel>
    <wordcount>297</wordcount>
    <conversion_status type="standard"/>
    <availability>
      <free/>
    </availability>
    <submitter name="" email="divvun@samediggi.no"/>
    <origFileName>http://samediggi.no/Artikkel.aspx?aid=3288&amp;sprak=Norsk&amp;Print=1</origFileName>
    <parallel_text xml:lang="sme" location="samediggi-article-3288.html"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision: 154948 $; </version>
  </header>
  <body>
    <p>PRM: Sametinget vil hindre nedleggelse av samiske grendeskoler - Sámediggi Sametinget</p>
    <p type="title">PRM: Sametinget vil hindre nedleggelse av samiske grendeskoler</p>
    <p>- Sametinget vil gå i dialog med Regjeringen med det målet å sikre opprettholdelse av et skoletilbud i små bygdesamfunn slik som i Musken i Tysfjord og andre kommuner med samiske grendeskoler, sier Sametingets visepresident Laila Susanne Vars.</p>
    <p>Sametingsrådet vil arbeide for at det etableres særskilte bevilgninger over statsbudsjettet for opprettholdelse av grendeskolene i de samiske områdene, da mange grendeskoler til stadighet trues med nedleggelse på grunn av dårlig kommuneøkonomi.</p>
    <p>- Skolene er selve livsnerven i mindre bygdesamfunn, hvis skolene legges ned, vil det medføre fraflytting fra livskraftige samiske samfunn, noe som er en trussel mot hele den samiske kulturen i området. Vi er forpliktet til gjøre det vi kan for at våre barn får et godt og trygt opplæringsmiljø i sine nærområder, sier Vars.</p>
    <p>Sametingsrådet vil arbeide politisk for å bedre rammebetingelsene for distriktskommunenes økonomi slik at kommunenes dårlige økonomi ikke skal true grendeskoler som gir opplæringstilbud i og på samisk.</p>
    <p>- Jeg kommer til å ta denne saken opp med Regjeringen og med kunnskapsminister Kristin Halvorsen og barne-, -likestillings og inkluderingsminister Audun Lysbakken. Dette er et område hvor vi må få istand strakstiltak for å sikre barna en god og trygg oppvekst og fremtiden for de minste skolene, sier Vars.</p>
    <p>Sametingets visepresident kommer til å legge stor vekt på å synliggjøre den vanskelige situasjonen og de store utfordringene vi har når det gjelder opprettholdelse av grendeskolene og ivaretakelse av samiske barns rettigheter mer generelt. Hun vil også be om et møte med barneombud Reidar Hjarmann når han kommer til Karasjok for å få en dialog om samiske barns rettigheter til opplæring og en trygg oppvekst.</p>
    <p>Kontaktperson: Sametingets visepresident Laila Susanne Vars Tlf: 78484253/mob 900 30 998</p>
  </body>
</document>
