<document xml:lang="nob" id="no_id"><header><title>11 prosent har forhåndsstemt</title><genre code="admin"/><author><unknown/></author><year>2017</year><wordcount>217</wordcount><conversion_status type="standard"/><availability><free/></availability><multilingual/><origFileName>https://www.sametinget.no/Om-Sametinget/Arkiv-perioden-2016-2017/Nyhetsarkiv/11-prosent-har-forhaandsstemt</origFileName><parallel_text xml:lang="sme" location="11-proseantta-ovddalgihtii-jienastan.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title" xml:lang="nno">11 prosent har forhåndsstemt</p>
<p>Per 31. august 2017 hadde 1 869 forhåndsstemt i sametingsvalget. Det er 11,02 prosent av alle stemmeberettigede. Det viser tall fra Valgdirektoratet.</p>
<p>Det er nå bare litt over én uke igjen av forhåndsstemmeperioden som varer til og med fredag 8. september. Du kan stemme i alle landets kommuner i perioden 1. juli til 8. september. På valgdagen kan du kun stemme i kommuner som har flere enn 30 manntallsførte i Sametingets valgmanntall. Dersom dette gjelder din kommune vil det bli informert om det på valgkortet.</p>
<p>Innenriks varer den ordinære forhåndsstemmegivningen til og med <em type="italic">8. september. </em>Innenriks er det kommunene som er ansvarlig for å ta imot forhåndsstemmene. Samevalgstyret bestemmer i hvilke lokaler det er mulig å forhåndsstemme. Dette er typisk rådhuset, servicesenteret eller liknende. I tillegg er kommunene forpliktet til å ta imot forhåndsstemmer på helse- og omsorgsinstitusjoner i kommunene. </p>
<p>Utenriks foregår forhåndsstemmegivningen fram til og med <em type="italic">1. september. </em>Forhåndsstemmer utenriks avgis som hovedregel til en stemmemottaker på en norsk utenriksstasjon. </p>
<p>Det er mulig å forhåndsstemme i hvilken som helst kommune i hele landet. Velgeren kan derfor stemme i en annen kommune enn der vedkommende bor og er manntallsført.</p>
<p>Velgeren er selv ansvarlig for at avgitt stemme er valgstyret i hende tirsdag 12.9.17 kl. 1700. Stemmer som ankommer etter denne fristen, blir forkastet.</p>
</body></document>
