<document xml:lang="nob" id="no_id"><header><title>1,5 millioner til utvikling av pedagogisk materiell til barnehager - Sametinget</title><genre code="admin"/><author><unknown/></author><year>2023</year><wordcount>256</wordcount><conversion_status type="standard"/><availability><free/></availability><multilingual/><origFileName>https://sametinget.no/saernieh/1-5-millioner-til-utvikling-av-pedagogisk-materiell-til-barnehager.26974.aspx?sprak=1</origFileName><parallel_text xml:lang="sme" location="1_5_miljovnna_ruvnno_pedagogalas_avdnasiid_buvttadeapmai_manaidgarddiide.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">1,5 millioner til utvikling av pedagogisk materiell til barnehager</p>
<p><em type="bold">Sametingsrådet har bevilget kroner 1 540 000 kroner til Davvi Girji i Karasjok kommune, til prosjektet `Giellamovttiidahtti ávdnasat mánáidgárddiide `. Forlaget skal utvikle pedagogisk materiell som utvikler og styrker barnas språk, og motivere barna til å bruke samisk daglig i både lek og andre aktiviteter. </em>   </p>
<p>Mikkel Eskil Mikkelsen    Árvu, Sámediggi</p>
<p>Tilskuddet skal brukes til å produsere `Guovža mánáidgárddis - govvagirji jienain`, en bok med både lyd og bilder fra barnehagehverdagen på nord-, lule og sørsamisk. Når barnet trykker på bildet, vil begrepet leses opp. Stemmen vil også kunne fungere som støtte til barnehageansatte som ikke har samisk språkkompetanse.</p>
<p>- Dette er et spennende prosjekt, der barnas nysgjerrighet vil vekkes med både fortelling, bilde og lyd. Boka vil være til stor hjelp når det kommer til samisk språkopplæring i barnehagene i det daglige arbeidet, barna vil få høre lyden, språket og begrepet, forteller sametingsråd Mikkel Eskil Mikkelsen (NSR).</p>
<p>Prosjektet har også en digital ressursdel, der innholdet er både for barnehageansatte og barna i barnehagen. Ressursdelen inneholder mange elementer, som eventyr, fortellinger, sanger, joik, regler, leker, bokstaver og lyd, og mønstre og former som det er knyttet arbeidsoppgaver til.</p>
<p>- Jeg ønsker Davvi Girji lykke til med arbeidet, og gleder meg til både boka og den digitale ressursdelen er ferdigstilt, sier sametingsråd Mikkelsen.</p>
<p>Sametingsrådet bevilger midler til prosjektet over tilskuddsordningen <em type="italic">Tilskudd til utvikling av pedagogisk materiell til barnehager. </em>Målet med ordningen er at barnehager, barnehagelærere og utdanningsinstitusjoner har god tilgang på pedagogisk materiell med samisk innhold på samiske språk.    </p>
</body></document>
