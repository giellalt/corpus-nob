<document xml:lang="nob" id="no_id"><header><title>PRM: Glade for økning på 20 millioner - Sametinget</title><genre code="admin"/><author><unknown/></author><year>2023</year><wordcount>258</wordcount><conversion_status type="standard"/><availability><free/></availability><multilingual/><origFileName>https://sametinget.no/adasa/prm-glade-for-okning-pa-20-millioner.28639.aspx?sprak=1</origFileName><parallel_text xml:lang="sme" location="prd:_ilus_20_miljovnna_ruvdnosas_lasahusain.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">PRM: Glade for økning på 20 millioner</p>
<p><em type="italic">Sametinget får en økning på 20 millioner kroner etter budsjettforhandlingene til Sosialistisk Venstre (SV) og regjeringspartiene. Søndag ble de endelige prioriteringene i statsbudsjettet kjent, og sametingspresidenten er fornøyd med resultatet. </em></p>
<p xml:lang="nno">Ørjan Marakatt Bertelsen</p>
<p>- Det er veldig godt at Sametinget får 20 millioner kroner ekstra. Jeg ønsker å takke partiet SV for at de virkelig har stått på for denne økningen i budsjettforhandlingene, sier sametingspresident Silje Karine Muotka (NSR).</p>
<p>Sametinget har i sine innspill til statsbudsjettet pekt på store etterslep til Sametinget og det samiske samfunnet.</p>
<p>- Økningen gir oss blant annet mulighet til å dekke inn litt av dette etterslepet, som vi ser både hos de samiske institusjonene og i Sametingets søkerbaserte ordninger, sier Runar Myrnes Balto (NSR), sametingsråd med ansvar for budsjett.</p>
<p>Sametingets plenum behandler budsjett for 2024 allerede kommende onsdag 6. desember. Økningen på 20 millioner foreslås dermed å  bli fordelt i revidert budsjett i juni 2024.</p>
<p>– Vi trenger litt mer enn to dager på oss til å saksbehandle fordelingen av 20 millioner på en forsvarlig måte. Derfor foreslår vi at dette gjøres når vi reviderer budsjettet vårt før sommeren neste år, sier Myrnes Balto.</p>
<p>I budsjettforliket ligger det også inne en økning på 17 millioner til folkehelseundersøkelsen Saminor 3 og 7 millioner til Samisk høgskole.</p>
<p>– Dette er vi svært glade for. Saminor 3 er en viktig undersøkelse som gir mer kunnskap om folkehelse i Sápmi og Samisk høgskole gjør en viktig jobb med å sikre den kompetansen som det samiske samfunnet behøver, avslutter Myrnes Balto.</p>
</body></document>
