<document xml:lang="nob" id="no_id"><header><title>Den foreløpige opptellingen av stemmene i kommunene er nå avsluttet - Sámediggi Sametinget</title><genre code="admin"/><author><unknown/></author><publChannel><publication><publisher>Sámediggi/Sametinget</publisher></publication></publChannel><wordcount>328</wordcount><conversion_status type="standard"/><availability><free/></availability><submitter name="" email="divvun@samediggi.no"/><origFileName>http://samediggi.no/Artikkel.aspx?aid=3222&amp;sprak=Norsk&amp;Print=1</origFileName><parallel_text xml:lang="sme" location="samediggi-article-3222.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p>Den foreløpige opptellingen av stemmene i kommunene er nå avsluttet - Sámediggi Sametinget</p>
<p type="title">Den foreløpige opptellingen av stemmene i kommunene er nå avsluttet</p>
<p>Det som gjenstår nå er endelig opptelling, fordeling av mandater og kandidatkåring.</p>
<p>Stemmegivning</p>
<p>Endelig opptelling og fordeling av mandater</p>
<p>Alle kommunene skal innen onsdag 16. september kl.15.00 sende stemmene videre til opptellingsvalgstyret i valgkretsen for endelig opptelling. Opptellingen og valgoppgjøret skjer samlet for hele kretsen. I hver valgkrets er det én opptellingskommune der samevalgstyret også fungerer som opptellingsvalgstyre.</p>
<p>Endelig opptelling for hele kretsen og fordeling av listenes mandater skjer i opptellingsvalgstyret. Dersom opptellingsvalgstyret finner feil ved samevalgstyrets avgjørelser om å godkjenne eller forkaste stemmegivninger eller stemmesedler, eller feil i samevalgstyrets opptelling, skal feilene rettes.</p>
<p>Kåring av kandidater</p>
<p>Når det er avgjort hvor mange mandater en valgliste skal ha, fordeler opptellingsvalgstyret disse til kandidatene på listen. Kandidater som ikke er valgbare settes ut av betraktning.</p>
<p>Først telles de navn som er oppført som nr. 1 på stemmesedlene. Den kandidaten som har flest oppføringer blir valgt. Deretter telles de navn som er oppført som nr. 2 på stemmesedlene. Den kandidaten som har flest oppføringer når man legger sammen resultatene fra første og andre opptelling, blir valgt. Opptellingene fortsetter på samme måte inntil alle de representantplassene listen skal ha, er besatt. Oppnår flere kandidater samme resultat, er den opprinnelige rekkefølgen på listen avgjørende.</p>
<p>Hver liste skal så vidt mulig tildeles så mange vararepresentanter som den får representanter, med tillegg av tre. Vararepresentantplassene fordeles på samme måte som representantene.</p>
<p>Anledning til å klage</p>
<p>Alle som har stemmerett, kan klage over forhold i forbindelse med forberedelsen og gjennomføringen av valget i den valgkretsen der vedkommende er innført i Sametingets valgmanntall. Gjelder klagen spørsmål om stemmerett eller om adgangen til å avgi stemme, har også den rett til å klage som ikke er blitt innført i valgmanntallet.</p>
<p>Klage må fremmes innen sju dager etter valgdagen.</p>
<p>Klage over opptellingsvalgstyrets valgoppgjør må fremmes innen sju dager etter at valgoppgjøret foreligger.</p>
<p>Sametinget er klageinstans.</p>
</body></document>
