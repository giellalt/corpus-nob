<document xml:lang="nob" id="no_id"><header><title>– Sametinget viderefører sin satsning på jordbruk - Sametinget</title><genre code="admin"/><author><unknown/></author><year>2022</year><wordcount>339</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/sametinget-videreforer-sin-satsning-pa-jordbruk.21850.aspx</origFileName><parallel_text xml:lang="sme" location="_samediggi_joatka_iezas_eanandoallovuoruheami.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">– Sametinget viderefører sin satsning på jordbruk</p>
<p><em type="italic">Sametingsrådet har bevilget 1,2 millioner kroner til tre driftsbygninger i jordbruket. – Vi ser at bønder i nord har tro på framtida, og vil satse på jordbruk. Det er meget positivt for jordbruket i samiske områder, sier sametingsråd Hans Ole Eira (Sp). </em></p>
<p><em type="italic">Molunds småbruk, eid av Dagrun og Per Molund, driver med økologisk sauebruk i Gratangen.    Molunds Småbruk    </em></p>
<p>Siw-Merete og Morten Risto i Nordreisa produserer geitemelk, selger villsaulam og lager geitost. Risto vil utvide driftsbygningen for å øke produksjonen av melk, ost og kjøtt. Sametingsrådet har bevilget 400 000 kroner til utvidelsen.</p>
<p>Hans Ole Eira    Åse M. P. Pulk/Sámediggi    – For geitemiljøet i Troms er det positivt at bønder velger å satse på geitehold. Det at Risto videreforedler geitemelka og kjekjøttet sikrer nok inntekter til at begge kan leve av gårdsbruket, sier Eira.</p>
<p>Molunds småbruk, eid av Dagrun og Per Molund, driver med økologisk sauebruk i Gratangen. De har i dag 84 villsauer og skal utvide til 96 villsauer. Villsauene går ute i dag og de skal bygge en driftsbygning slik at sauene skal kunne få ly om vinteren, og om våren kan bygget brukes under lamming. De videreforedler alt lammekjøttet selv og selger det på det private markedet. Sametingsrådet har bevilget 295 000 kroner til bygget.</p>
<p>– Bevilgningen er i tråd med Sametingets politikk om å øke videreforedlingen av kjøtt og produksjon av mer lokal mat, sier Eira.</p>
<p>Sivert Andreas Olli i Porsanger overtok gårdsbruket i år og skal bygge om og montere melkerobot. Sametingsrådet har bevilget 500 000 kroner til dette arbeidet. Olli har i dag 13 årskyr og etter utbygging vil det være plass til 16 årskyr.</p>
<p>– For Sametinget er det viktig å støtte opp om de som vil modernisere sine bruk, og spesielt viktig er det når det er unge folk som skal investere. Med denne investeringen vil det gjøre det lettere for den unge bonden å drive videre gårdsbruket, sier Eira.</p>
<p><em type="italic">For intervjuer eller spørsmål, kontakt sametingsråd Hans Ole Eira, (Sp) tlf: +47 918 61 471 </em></p>
</body></document>
