<document xml:lang="nob" id="no_id"><header><title>Enige om næringsavtale for duodji - Sametinget</title><genre code="admin"/><author><unknown/></author><year>2023</year><wordcount>394</wordcount><conversion_status type="standard"/><availability><free/></availability><multilingual/><origFileName>https://sametinget.no/saernieh/enige-om-naringsavtale-for-duodji.26094.aspx?sprak=1</origFileName><parallel_text xml:lang="sme" location="soahpan_duoji_ealahussiehtadusa_.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Enige om næringsavtale for duodji</p>
<p><em type="bold">Sametinget og duodjiorganisasjonen Sámiid Duodji har blitt enige om næringsavtale for duodji for perioden 1.1.2024-31.12.2025 </em><em type="bold">. Partene er enige om en totalramme for de to neste årene på 7 </em><em type="bold">,2 millioner kroner hvert år, som er litt mer enn næringsavtalen for 2023. </em>   </p>
<p>Næringsavtalen for duodji er Sametingets viktigste redskap for utvikling av duodjinæringen. Sametinget utvider nå en del av tilskuddsordningene, for å rekruttere flere duodjiutøvere til næringen. Tilskudd til felles duodjiverksteder videreføres, og nytt for de neste to årene er at det skal også gis etableringsstipend for etablering av nye duodjivirksomheter.</p>
<p>Samtidig utvides velferdsordningen også til å gjelde for lærlinger i duodjibedrifter, hvor Sametinget vil dekke sykemeldinger fra 1. dag til dag 16.</p>
<p xml:lang="sme">Runar Myrnes Balto    Åse M.P. Pulk/Sámediggi</p>
<p>– Sametinget mener dette er positivt for duodjibedriftene, som da vil slippe å betale lønn i denne perioden, sier sametingsråd Runar Myrnes Balto (NSR).</p>
<p>Han sier at Sametinget ønsker å ta et større ansvar for utviklingen av duodjinæringen, og har i næringsavtalen avsatt midler for å kunne gi bistand til bedrifts- og forretningsutvikling til duodjiutøvere.</p>
<p>Økt omsetning av egenprodusert duodji for et større marked står sentralt i Sametingets satsing, og Sametinget har økt midlene til markedstilpasning.</p>
<p>– Innenfor denne ordningen kan det også søkes tilskudd til stand- og messeavgift, og Sametinget har hørt at å delta på Bodø 2024 kan være aktuelt. Med denne tilskuddsordningen håper Sametinget at dette kan bidra til økt deltakelser på stand, messer og andre markedsføringstiltak, sier Myrnes Balto.</p>
<p>Han oppfordrer duodjibedrifter og duodjiorganisasjonene til å søke på Sametingets tilskuddsordninger, samtidig som han ber foreninger og andre om å gi beskjed til Sametinget dersom noen ønsker å bli bedre kjent med tilskuddsordningene til duodji.</p>
<p>– Sametinget stiller også gjerne opp på årsmøter eller lignende for å orientere om mulighetene innenfor Sametingets tilskuddssystem for å utvikle duodji, sier sametingsråden.</p>
<p>Partene i forhandlingene om næringsavtale for duodji er Sametinget og duodjiorganisasjonene Sámiid Duodji og Duojáriid Ealáhussearvi (DES). Duojáriid Ealáhussearvi er ikke med i denne avtalen.</p>
<p>– Vi bare må godta at DES ikke ønsker å være med på denne avtalen. Samtidig er jeg veldig trygg på at dette blir en god avtale også for duodji som næring, og tror at også DES sine medlemmer vil nye godt av den, sier Myrnes Balto.</p>
<p><em type="italic">For intervju eller spørsmål, kontakt sametingsråd Runar Myrnes Balto (NSR),  +47 977 73 778 , runar.myrnes.balto@samediggi.no       </em></p>
</body></document>
