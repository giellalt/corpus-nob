<document xml:lang="nob" id="no_id"><header><title>Hvem eier historien? Overføring av utstilling fra NTNU Vitenskapsmuseet til Rørosmuseet - Sametinget</title><genre code="admin"/><author><unknown/></author><year>2020</year><wordcount>367</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/hvem-eier-historien-overforing-av-utstilling-fra-ntnu-vitenskapsmuseet-til-rorosmuseet.7883.aspx</origFileName><parallel_text xml:lang="sma" location="gie_histovrijem_eekie_serteme_vuesiehtimmeste_ntnu_vitenskapsmuseetistie_rorosmuseetese.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Hvem eier historien? Overføring av utstilling fra NTNU Vitenskapsmuseet til Rørosmuseet</p>
<p><em type="italic">Sametingsrådet har bevilget tilskudd på kr. 182 500,- for overføring av utstillinga Hvem eier historien? fra NTNU Vitenskapsmuseet til Rørosmuseet. </em></p>
<p>Utstillinga ble produsert av Vitenskapsmuseet, i samarbeid med Saemien Sijte og Rørosmuseet, i forbindelse med jubileet Tråante 2017 - 100-årsjubileet for samefolkets første landsmøte i Trondheim som åpnet 6. februar 1917. Inntil nylig har utstillinga kun blitt vist på Vitenskapsmuseet.</p>
<p>Gjennom utstillinga får man et nærmere bekjentskap med unike sør-samiske gjenstander som ikke har vært utstilt tidligere. Nye arkeologiske funn og nye forskningsmetoder viser samisk tilstedeværelse i Sør-Norge langt tidligere enn det som hittil har vært hevdet.</p>
<p>Rørosmuseet har nå fått tilbud om å vise utstillinga og ønsker å åpne den i løpet av september 2020.</p>
<p>– Det er av stor betydning å kunne tilby og vise slike spesielle og unike gjenstander som denne utstillinga omfatter for museumsbesøkende i samiske bosetningsområder, sier sametingsråd Henrik Olsen (NSR).</p>
<p>For å kunne relansere utstillinga i nye lokaler kreves det en del tiltak og tilpasninger som medfører kostnader: Blant annet er enkelte tekster i utstillinga skrevet direkte på faste installasjoner i utstillingsarealet, og de må nå overføres og produseres på en ny bakgrunn. Ved utlån av gjenstander fra museumssamlinger stilles det i tillegg strenge krav til håndtering, sikring og klimatiske forhold i utstillingsarealene.</p>
<p>Hvem eier historien? Er inndelt i ulike temaer representert gjennom gjenstander. Blant annet kan man få se et aernie (ildsted) fra kraftmagasinet Aursjøen, skulptur av reinhorn, modell av torvgamme, og ikke minst en ramme og fragmenter fra en gievrie (tromme). Til sammen viser disse, samt mange andre av gjenstandene, stor tidsdybde i samisk forhistorie og en mer omfattende geografisk utbredelse som egner seg godt til formidling, spesielt rettet mot barn og unge.</p>
<p>– Alle tiltak som kan bidra med kunnskap og opplysninger rundt den samiske tilstedeværelsen i Røros, spesielt rettet mot barn og unge er betydningsfull. Utstillinga inneholder mye relevant og identitetsbekreftende informasjon, som kan være med å styrke samiske barn og unges selvforståelse, samt å bidra med synliggjøring av det samiske overfor ikke-samer i området, sier sametingsråd Henrik Olsen.</p>
<p><em type="italic">For mer informasjon eller intervju, kontakt sametingsråd Henrik Olsen (NSR) +47 907 75 219, eller e-post: henrik.olsen@samediggi.no </em></p>
</body></document>
