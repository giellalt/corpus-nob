<document xml:lang="nob" id="no_id"><header><title>Samiske kulturspor i trær i Pasvik</title><genre code="admin"/><author><unknown/></author><year>2017</year><wordcount>318</wordcount><conversion_status type="standard"/><availability><free/></availability><multilingual/><origFileName>https://www.sametinget.no/Tjenester/Miljoe-areal-og-kulturvern/Samiske-kulturspor-i-traer-i-Pasvik</origFileName><parallel_text xml:lang="sme" location="sami-kulturluottat-muorain-bahcaveajis.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Samiske kulturspor i trær i Pasvik</p>
<p>Kunnskapen om samisk bruk av skogen gjennom tidene er lite kjent. Tradisjonelt har samene lagt igjen få spor i landskapet og særlig gjelder dette skogsområdene. Barktatte trær er sjeldne og interessante levninger, som vitner om samisk bruk av furubark i tidligere tider.</p>
<p xml:lang="fin"><em type="italic">Ukjent kulturminnetype </em></p>
<p>Bruken av bark har vært et utbredt fenomen i de skogkledde delene av kloden og tradisjonen praktiseres fremdeles i områder hvor gamle levemåter er holdt i hevd av urfolk. Barktaking som praksis har pågått i svært lang tid, men likevel er få spor registrert. Boplasser og andre kulturminner som ligger i skogen gror fort til. Store arealer gammel skog er dessuten hogd ut etter 1950.</p>
<p><em type="italic">Samisk barktaking </em></p>
<p>De eldste indikasjonene på denne høstingen kan spores tilbake til neandertalerne i paleolittisk tid. I Norge startet forskningen på samisk barktaking i 1990-årene, men fenomenet er omtalt i eldre kilder. Bare en liten del av de samiske kultursporene i trær er identifisert. Mange typer er fremdeles ukjente, i likhet med omfanget og utbredelsen av barktatte trær. Derfor er det stadig mulig å påvise samiske kulturspor i trær gjennom nye undersøkelser.</p>
<p><em type="italic">Registreringer i Pasvik </em></p>
<p>Rein Midteng har i et prosjekt kartlagt mange slike kulturminner i Pasvik. Sametinget innvilget i 2015 midler til dette prosjektet. Midteng har i 2017 rapportert om svært mange slike funn.</p>
<p>Hans undersøkelser viser at den samiske bruken av bark må ha vært utbredt i Pasvik.</p>
<p><em type="italic">Bruk av bark </em></p>
<p>Barken ble tatt av omlag 100 år gamle trær. Innerbarken kunne spises som den var. Man kunne også riste og knuse den til mel og blande den i reinmelk. Senetråd holdt seg myk når den ble oppbevart i innerbark. Av ytrebarken kunne man lage avkok til å desinfisere sår.</p>
<p>Dersom du vil lese mer om barktatte trær kan du blant annet lese Jostein Lorås og Siw Eidissen sin artikkel: Et samisk kulturlandskap i gammelskogen. Barktatte furutrær i Varnvassdalen på Helgeland.</p>
</body></document>
