<document xml:lang="nob" id="no_id"><header><title>Over 600 000 kroner i støtte til litteraturprosjekter - Sametinget</title><genre code="admin"/><author><unknown/></author><year>2024</year><wordcount>354</wordcount><conversion_status type="standard"/><availability><free/></availability><multilingual/><origFileName>https://sametinget.no/saernieh/jienebh-600-000-kravnoeh-daarjojne-vadteme-litteratuvreprosjektide.33621.aspx?sprak=1</origFileName><parallel_text xml:lang="sma" location="jienebh_600_000_kravnoeh_daarjojne_vadteme_litteratuvreprosjektide.html"/><parallel_text xml:lang="sme" location="badjel_600_000_kruvnno_doarjjan_girjjalasvuodaproseavttaide.html"/><parallel_text xml:lang="smj" location="badjel_600_000_kravna_doarjjan_girjalasjvuodaprosjevtajda.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Over 600 000 kroner i støtte til litteraturprosjekter</p>
<p><em type="italic">Sametingsrådet har bevilget til sammen 626 750 kroner i støtte til lulesamisk og sørsamiske litteraturprosjekter. Støtten er bevilget gjennom tilskuddsordningen prosjektstøtte til samisk litteratur. </em></p>
<p xml:lang="nno">Ørjan Marakatt Bertelsen</p>
<p>Sametingsrådet er glade for å kunne gi støtte til lule- og sørsamiske litteraturprosjekter rettet mot samiske barn og unge. Det lulesamiske forlaget Nálaga Tjállaga har fått 330 750 kr til å produsere og utgi barneboken <span type="quote" xml:lang="smj">"Njoammel ja gidádálvve"</span> skrevet av Rakel-Iren Pedersen. Boken er skrevet for lulesamiske morsmålsbrukere i aldersgruppen 3-5 år. Boken skal illustreres av Sissel Horndal. – Behovet for originallitteratur skrevet på lulesamisk er stort, også når det gjelder barnebøker som retter seg til barn som har lulesamisk som morsmål. Jeg er glad for å kunne støtte opp om nettopp dette, sier sametingsråd Maja Kristine Jåma. I tillegg har det lulesamiske forlaget Tjihkkom Almmudahka fått 176 000 kr til oversettelse av boken <span type="quote" xml:lang="eng">"Himlabrand"</span> fra svensk til lulesamisk. Himlabrand kom ut i 2021 og er originalt skrevet på svensk, av Moa Backe Åstot fra svensk side av det lulesamiske området. Åstot har reindriftsbakgrunn. Målgruppen for romanen er unge voksne, den handler om ungdommen Ánte som tilhører en reindriftsfamilie i Jokkmokk. For han er det selvsagt at han som familiens eneste barn, skal følge tradisjonene og arbeide innen reindrift. Plutselig er det noe annet som lokker og trekker han, vi følger hovedpersonen i alle utfordringer han står i. – Det er bra at det kommer en oversettelse av en bok som er skrevet med lulesamisk reindrift og kultur som bakteppe. Det er et utrolig viktig tema å sette mer fokus på, spesielt for ungdom, sier Jåma. I tillegg er det også bevilget kroner 120 000 til Trøndelag fylkesbibliotek for innlesing av videobøker for barn på sørsamisk. – Trøndelag fylkesbibliotek har samarbeidet med Gïelem nastedh om å produsere sørsamiske videobøker og lydbøker, etter å ha fått tilbakemeldinger om behov når det gjelder samisk litteratur og språk. Videobøkene har vist seg å være veldig populære, både blant unge og voksne. Dermed er videobøker viktige ressurser å ha i språkopplæring, i tillegg til utvikling av sørsamisk språk, sier sametingsråd Maja Kristine Jåma.</p>
</body></document>
