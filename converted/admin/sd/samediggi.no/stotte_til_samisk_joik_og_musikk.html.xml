<document xml:lang="nob" id="no_id"><header><title>Støtte til samisk joik og musikk - Sametinget</title><genre code="admin"/><author><unknown/></author><year>2021</year><wordcount>343</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/stotte-til-samisk-joik-og-musikk.10312.aspx</origFileName><parallel_text xml:lang="sma" location="daarjoe_saemien_musihkese_jih_joejkese_.html"/><parallel_text xml:lang="sme" location="doarjja_sami_luohtai_ja_musihkkii.html"/><parallel_text xml:lang="smj" location="doarjja_juojggaj_ja_musihkkaj.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Støtte til samisk joik og musikk</p>
<p><em type="italic">Sametingsrådet gir støtte på til sammen 1 224 692 kroner til utgivelse av syv album. Av dem er hele tre debutalbum. </em></p>
<p>Henrik Olsen    Kenneth Hætta    Denne gang er det gitt tildeling til både tradisjonell og moderne samisk joik og musikk.</p>
<p>– Søknadene og tildelingene viser at det innenfor samisk musikk skjer mye spennende. Mange sjangere er involvert, og artistene holder et høyt nivå, sier sametingsråd Henrik Olsen (NSR).</p>
<p>Rieban BM Haglund musikkproduksjon får støtte på 170 000 kroner til å utgi Åsá Márgget Antis debutalbum med tradisjonell joik, med spennende variasjoner innenfor musikkombinasjonen joik og moderne musikk.</p>
<p>En annen som får støtte til utgivelse av sitt debutalbum er den allsidige og spennende artisten Lávre Johan Eira. Han får 200 000 kroner til utgivelsen.</p>
<p>Også musikkselskapet DAT O.S får et tilskudd til utgivelse av et debutalbum. De får et tilskudd på 100 692 kroner til å utgi debutalbumet til DJ iDJa. I tillegg får DAT O.S et tilskudd på 200 000 kroner til å utgi album med joiker fra Beaivváš Sámi Našunálateáhter sin forestilling Juoiggas fra 2019.</p>
<p>Artisten Niko Valkeapää får støtte på 174 000 kroner til å utgi et album med musikk han har laget i forbindelse med Áillohaš-utstillingen på Henie Onstad Kunstsenter.</p>
<p>Musikkgruppa KEiiNO får et tilskudd på 180 000 kroner til produksjon og utgivelse av albumet <span type="quote">“Guokte”</span>. I tillegg får Amundsen Riverwoods Studio et tilskudd på 200 000 kroner til å utgi et 8-spors samisk americana album.</p>
<p>Formålet med tildelingene er å tilgjengeliggjøre god samisk musikk.</p>
<p>– Vi ser det som svært viktig å støtte utgivelser av samisk musikk, særlig med tanke på at samiske musikere og artister ikke har så mange muligheter for å få utgitt sin musikk, og at samisk musikk er en viktig og unik del av vårt kulturuttrykk. Det er derfor gledelig å se at tilsiget av unge lovende samiske artister og musikere er økende, sier sametingsråd Henrik Olsen.</p>
<p><em type="italic">For intervju eller spørsmål, kontakt sametingsråd Henrik Olsen (NSR), 907 75 219, henrik.olsen@samediggi.no </em></p>
<p>Oversikt over tildelinger samisk musikk og joik høsten 2020</p>
</body></document>
