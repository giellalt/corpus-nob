<document xml:lang="nob" id="no_id"><header><title>Duodje Nordlánnda får støtte til duodjesatsing - Sametinget</title><genre code="admin"/><author><unknown/></author><year>2021</year><wordcount>513</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/duodje-nordlannda-far-stotte-til-duodjesatsing.15601.aspx</origFileName><parallel_text xml:lang="sme" location="duodje_nordlannda_oazzu_doarjaga_duodjeanggirussamii.html"/><parallel_text xml:lang="smj" location="samedigge_juollot_algadimrudajt_duodjevuorodibmaj.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Duodje Nordlánnda får støtte til duodjesatsing</p>
<p><em type="italic">Sametingsrådet har gitt Duodje Nordlánnda 308 000 kroner i støtte til en større duodjesatsing hvor målet er å samordne duodjeaktørene i området for å utvide tilbudet til barn og unge, og er glad for å kunne støtte det gode arbeidet Duodje Nordlánnda gjør og gi dem mulighet til å utvide tilbudet. </em></p>
<p>Duodje Nordlánnda har i samarbeid med Árran lulesamisk senter søkt midler fra Sametinget for å kunne videreutvikle sitt arbeid og samordne aktiviteten som skjer i regi av dem selv, Tysfjord ASVO, Árran lulesamisk senter og kulturskolen i Hamarøy kommune. Det er første gang duodjeaktørene i området skal samarbeide om formidling og opplæring i duodje.</p>
<p>Duodje er det tradisjonelle, samiske håndverket og kunsthåndverket. Duodje Nordlánnda er en av seks regioner i landsorganisasjonen Sámiid Duodji. Målet med prosjektet til Duodje Nordlánnda er duodjeaktiviteter for barn, ungdom og voksne.</p>
<p>– Det er viktig for Sametinget å støtte opp om gode initiativ som samordner og videreutvikler duodje fra lulesamisk område. Vi ser et stort behov for disse aktørene og deres kunnskap for å kunne formidle samisk kulturarv til kommende generasjoner, sier sametingsråd Mikkel Eskil Mikkelsen (NSR).</p>
<p>– En duodjisatsing vil på sikt kunne bidra til at flere i lulesamisk område velger duodji som næringsvei i framtida. Dersom flere skal satse på duodji som en mulig næringsvei må man bygge kunnskap gjennom et bredt tilbud av kursing og aktiviteter. En slik duodjisatsing vil også være positiv for næringsutøvere innen duodji i kommunen og området rundt, noe som kan være en ekstra motivasjon for å kunne leve av duodji som næring, sier sametingsråd Hans Ole Eira (Sp).</p>
<p type="title">Tilbud som retter seg mot barn og unge</p>
<p>Duodje Nordlánnda og Árran har inngått avtale om samarbeid og bruk av Árrans duodjelokaler. Styret i Duodje Nordlánnda er glad for støtten.</p>
<p>– Det er veldig spennende å skulle begynne et større samarbeid mellom aktørene for å kunne utvide tilbudet. Jeg er veldig glad for at alle ønsker å være med på dette, sier styremedlem i Duodje Nordlánnda Marita Mikkelsen.</p>
<p>Duodje Nordlannda har den siste tiden rettet sin virksomhet mer mot barn og unge. Duodje er en viktig del av den samiske tradisjonskunnskapen som tidligere ble overført mellom generasjoner. I dag er man avhengig av at duodje læres på andre arenaer.</p>
<p>– I overføringen mellom generasjoner så har vi en viktig rolle. Vi ser også at vi kan skape gode språkarenaer gjennom våre aktiviteter. <span type="quote">“Duodje sábmáj”</span> (snakke samisk når vi holder på med duodje) var et språktiltak rettet mot barn i alderen 10-14 år. Her fikk barna en autentisk språkarena, samtidig som de fikk lære å sy. Vi er glade for samarbeidet mellom aktørene i området her. Det er helt essensielt hvis vi skal lykkes, sier styremedlem i Duodje Nordlánnda Marita Mikkelsen.</p>
<p>Tilskuddet på 308 000 kroner gis over næringsavtalen for duodji til investerings- og utviklingstiltak i duodji.</p>
<p><em type="italic">For intervju eller spørsmål, kontakt sametingsråd Hans Ole Eira (Sp), mob. +47 918 61 471, </em><em type="italic">hans.ole.eira@samediggi.no </em><em type="italic">og/eller sametingsråd Mikkel Eskil Mikkelsen (NSR), +47 917 42 161, </em><em type="italic">mikkel.eskil.mikkelsen@samediggi.no </em><em type="italic">og/eller styremedlem i Duodje Nordlándda Marita Mikkelsen, +47 971 54 376, </em><em type="italic">duodjenordlannda@gmail.com </em></p>
</body></document>
