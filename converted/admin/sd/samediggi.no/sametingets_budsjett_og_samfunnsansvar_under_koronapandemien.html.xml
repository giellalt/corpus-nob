<document xml:lang="nob" id="no_id"><header><title>Sametingets budsjett og samfunnsansvar under koronapandemien - Sametinget</title><genre code="admin"/><author><unknown/></author><year>2020</year><wordcount>365</wordcount><conversion_status type="standard"/><availability><free/></availability><multilingual/><origFileName>https://sametinget.no/adasa/sametingets-budsjett-og-samfunnsansvar-under-koronapandemien.8497.aspx?sprak=1</origFileName><parallel_text xml:lang="sme" location="samedikki_buseahtta_ja_servodatovddasvastadus_koronapandemiija_aiggis.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Sametingets budsjett og samfunnsansvar under koronapandemien</p>
<p><em type="italic">Sametingsrådet har i forslag til budsjett for 2021 økt den faste bevilgningen til Sápmi Næringshage og Dáiddadállu. Næringshagen og Dáiddadállu fikk et økonomisk løft våren 2020, slik at de skulle bli bedre rustet til å bistå næringslivet i forbindelse med utfordringene som koronapandemien forårsaket. Sametingsrådet foreslår nå at det gis en fast økning til Sápmi Næringshage på kr. 400 000,- og kr. 100 000,- til Dáiddadállu </em>i <em type="italic">forslag til budsjett for 2021. </em></p>
<p>I tillegg foreslår Sametingsrådet en økning til Stiftelsen Protect Sápmi. Stiftelsen har stor kunnskap om arealbruk særlig innenfor reindrift, og arbeider for at samiske rettighetshavere skal kunne gi sitt frie og forhåndsinformerte samtykke til utbyggingssaker. Sametingsrådet foreslår en økning til Protect Sápmi på kr. 270 000,- i forslag til budsjett for 2021.</p>
<p>– Koronatiltak til samisk nærings- og kulturliv er samtidig et tiltak til det samiske samfunnet, og vi vil gjøre det vi kan for å bidra økonomisk til å holde hjulene i gang til krisa er over, men da er vi også avhengig av ekstra midler over statsbudsjettet, fremhever sametingsråd Silje Karine Muotka.</p>
<p>Sametinget fikk ekstra midler i revidert budsjett for 2020 til næringsrettede tiltak på bakgrunn av situasjonen i næringslivet, som i større eller mindre grad er preget av koronapandemien. Det viste seg at det var et stor behov for disse midlene. Det er ikke satt av ekstra eller tilsvarende midler i statsbudsjettet for 2021.</p>
<p>Sametinget bruker to tredjedeler av sitt budsjett på tilskudd til samiske institusjoner, samiske samfunn og befolkningen i samiske områder. Budsjettet viser på denne måten at bevilgningen til Sametinget er en bevilgning til hele det samiske samfunnet. Sametinget er derfor en viktig bidragsyter til opprettholdelse av sysselsetting både i privat og offentlig sektor gjennom sine virkemiddelordninger. Dette er særdeles viktig under koronapandemien.</p>
<p>– Selv om Sametinget ikke har fått ekstra midler i 2021 til koronatiltak, ser sametingsrådet at det er behov for å fortsatt ha fokus på aktiv bruk av virkemidler som kan avhjelpe situasjonen i nærings- og kulturlivet, avslutter sametingsråd Silje Karine Muotka.</p>
<p><em type="italic">For mer informasjon eller intervju, kontakt sametingsråd Silje Karine Muotka (NSR), tlf. 984 87 576 eller e-post: silje.karine.muotka@samediggi.no </em></p>
<p>Les: Sametingets budsjett 2021 - sametingsrådets forslag til innstilling</p>
</body></document>
