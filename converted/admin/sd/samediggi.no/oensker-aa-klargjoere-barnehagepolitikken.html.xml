<document xml:lang="nob" id="no_id"><header><title/><genre code="admin"/><author><unknown/></author><wordcount>368</wordcount><conversion_status type="standard"/><availability><free/></availability><submitter name="Kevin Brubeck Unhammer" email="unhammer@fsfe.org"/><multilingual><language xml:lang="nob"/><language xml:lang="sme"/><language xml:lang="eng"/></multilingual><origFileName>http://www.sametinget.no/layout/set/print/Arkiv/Valgperiode-2009-2013/Artikler/OEnsker-aa-klargjoere-barnehagepolitikken</origFileName><parallel_text xml:lang="sma" location="saejhta-maanagiertepolitihkem-tjielkestidh.html"/><parallel_text xml:lang="sme" location="haliida-cielggadit-manaidgardepolitihka.html"/><parallel_text xml:lang="smj" location="sihta-manajgarddepolitihkav-tjielgadit.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision: 154948 $; </version></header><body><p>Ønsker å klargjøre barnehagepolitikken / Artikler / Valgperiode 2009 - 2013 / Arkiv / Forsiden - Sametinget</p>
<p type="title">Ønsker å klargjøre barnehagepolitikken</p>
<p>01. mars 2012</p>
<p><em type="bold">Sametinget er i gang med å skrive en melding om barnehager for samiske barn. Bakgrunnen for meldingen er at Sametinget ønsker å forme en overordnet politikk på barnehageområdet som vil være retningsgivende og klargjøre prinsipielle spørsmål i forhold til barnehagetilbud til samiske barn. </em></p>
<p><em type="bold">- Meldingen er ment å svare på barnehagens, barns, foreldrenes og det samiske samfunnets behov. Sametinget ønsker at barnehagen for samiske barn skal være en integrert, attraktiv og innovativ institusjon med høy kvalitet til beste for alle barn, uttaler visepresident Laila Susanne Vars. </em></p>
<p>Visepresidenten utdyper videre at Sametinget blant annet vil påse at rekruttering av pedagogisk personell intensiveres slik at de innehar kompetanse i samisk språk og kultur.</p>
<p><em type="bold">Berører mange spørsmål </em></p>
<p>Målsettingen med barnehagemeldingen er å bidra til refleksjon og dialog om hvordan oppnå politiske mål for forbedret oppvekstvilkår gjennom barnehagetilbud.</p>
<p><em type="bold">- Vårt mål er at meldingen ikke bare skal beskrive og drøfte hvilken rolle og politisk myndighet Sametinget skal ha i barnehagespørsmål. Meldingen skal også sette fokus på innsatsområder og synliggjøre hvilke utfordringer man står ovenfor i arbeidet med å gjøre barnehagene best mulig. Dette omfatter alle barnehager som gir tilbud til samiske barn i Norge, forklarer visepresident Laila Susanne Vars. </em></p>
<p><em type="bold">Ønsker innspill </em></p>
<p>Arbeidet med barnehagemeldingen skal være en åpen og inkluderende prosess som kan bidra til å sikre at målene som er satt i meldingen nås. Sametinget vil invitere til aktiv involvering av fylkesmenn, kommuner, barnehagemiljøer, foreldre, foreldrenettverk og utvalg og andre berørte instanser. Innspill til meldingen skjer i form av diskusjonsforum, fagseminar, intervju og spørreundersøkelser.</p>
<p><em type="bold">- Vi i sametingsrådet ønsker å utfordre det samiske samfunnet til å tenke sammen med oss. Hvilke visjoner har vi i det samiske samfunnet når det gjelder barnehagenes rolle i barns oppdragelse, i deres språkutvikling og i videreføringen av samiske verdier til nye generasjoner? Dette er noe av det vi ønsker å få innspill til, sier visepresident Vars. </em></p>
<p>Meldingen er en revidering av en tidligere melding fra 2005 <span type="quote">”Sametingsrådets melding om samiske barnehager”</span> og vil følge opp <span type="quote">”Strategisk plan for samiske barnehager 2008-2011”</span>.</p>
<p xml:lang="sme"><em type="bold">Kontaktperson: </em>Visepresident Laila Susanne Vars , tlf. 977 54 102 </p>
</body></document>