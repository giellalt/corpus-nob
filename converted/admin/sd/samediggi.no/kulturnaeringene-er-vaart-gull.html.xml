<document xml:lang="nob" id="no_id"><header><title>- Kulturnæringene er vårt gull</title><genre code="admin"/><author><unknown/></author><year>2017</year><wordcount>414</wordcount><conversion_status type="standard"/><availability><free/></availability><multilingual/><origFileName>https://www.sametinget.no/Om-Sametinget/Arkiv-perioden-2016-2017/Pressemeldinger/Kulturnaeringene-er-vaart-gull</origFileName><parallel_text xml:lang="sma" location="kultuvrejielemh-leah-mijjen-gullie.html"/><parallel_text xml:lang="sme" location="kulturealahusat-leat-min-golli.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">- Kulturnæringene er vårt gull</p>
<p>- Kulturnæringene er vårt gull og samenes mulighet til å ta større kontroll over formidling av samisk kultur, sier sametingsråd Mariann Wollmann Magga.</p>
<p>Samisk kulturnæringskonferanse arrangeres i Diehtosiida i Kautokeino 15. og 16. mars, og er en kreativ arena for nye ideer, erfaringsutveksling og forretningsmuligheter for samiske kulturbedrifter, hvor man utvikler sitt eget businessnettverk og forretningsmuligheter.</p>
<p><em type="italic">- Å ha en møteplass for kulturnæringsaktører, politikere og andre er viktig for å være oppdatert, og for Sametinget til å kunne utvikle ny og fremtidsrettet politikk. Denne konferansen vil være startskuddet for Sametinget til å igangsette arbeidet med ny næringspolitikk, sier Wollmann Magga. </em></p>
<p>Kulturnæringer er et av landets mest spennende og raskest voksende næringer. I det samiske samfunnet er dette en næring med lange tradisjoner, og en næring med stort potensial. I dag består den av utøvere fra hele landet som skaper et virke av sitt kunst- og kulturuttrykk.</p>
<p>Sametingsrådets grunnsyn er at vi skal ha et sterkt og allsidig næringsliv som bygger på og tar hensyn til samisk kultur, språk, samfunn, natur og miljø, og danner grunnlaget for livskraftige moderne lokalsamfunn der mennesker ønsker å bo.</p>
<p><em type="italic">- Den smidige og kreative holdningen til endring og nytenkning er en viktig verdi i samisk næringsutvikling også i dag. Vi ønsker et variert næringsliv som er attraktivt for begge kjønn. Det er viktig å ha gode rammevilkår for å snu fraflyttingsstrømmen fra samiske områder. Det å skape et variert næringsliv og arbeidsplasser for unge vil være avgjørende for å lykkes med det, sier Wollmann Magga. </em></p>
<p>Siden det er store avstander i Sápmi er det viktig å ha en felles møteplass. Nettverksbygging, kunnskapsdeling, motivasjon og inspirasjon vil være viktige ingredienser under konferansen. På kulturnæringskonferansen fokuseres det spesielt på hvordan det samiske kulturgrunnlaget har vært pådriver i forretningsutviklingen, og man kan høre hvordan våre kjente kulturnæringsutøvere har brukt nettverk til å oppnå suksess internasjonalt.</p>
<p><em type="italic">- Jeg har tro på at det vil komme mange gode innspill og at det blir mange diskusjoner som tar oss videre. Jeg forventer også at det vil stilles krav til Sametinget om hvordan vi kan bidra, og hvordan vi kan bli bedre på kulturnæringsfeltet, sier Wollmann Magga. </em></p>
<p>Sametinget samarbeider med Sápmi Næringshage om arrangementet av konferansen. Den endelige påmeldingsfristen for konferansen er 2. mars, men det er billigere ved påmelding før 22. februar.</p>
<p xml:lang="nno"><em type="italic">Kontakt informasjon: </em></p>
<p xml:lang="sme">Sametingsråd Mariann Wollmann Magga, mob. 977 02 350 Katarina Påve-Gaup , Sápmi Næringshage, mob. 480 51 672 Kirsten Østby , Sametinget, tlf. 78 47 41 08</p>
</body></document>
