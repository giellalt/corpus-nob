<document xml:lang="nob" id="no_id"><header><title>Sametingspresidentens tale under frokostmarkeringen i Alta samenes nasjonaldag - Sametinget</title><genre code="admin"/><author><unknown/></author><year>2024</year><wordcount>328</wordcount><conversion_status type="standard"/><availability><free/></availability><multilingual/><origFileName>https://sametinget.no/politihke/haalomh-jih-lahtesh/sametingspresidentens-tale-under-frokostmarkeringen-i-alta-samenes-nasjonaldag.30985.aspx?sprak=1</origFileName><parallel_text xml:lang="sme" location="samediggepresideantta_sardni_lavgu_sami_giella-_ja_kulturguovddaza_ja_altta_suohkana_iditdoaluin_sami_albmotbeaivvi.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Sametingspresidentens tale under frokostmarkeringen i Alta samenes nasjonaldag</p>
<p><em type="italic">Sametingspresident Silje Karine Muotkas tale under frokosten på Alta omsorgssenter på samenes nasjonaldag, som Lávgu samisk språk- og kultursenter i Alta og Alta kommune arrangerte sammen. </em></p>
<p xml:lang="nno">Kjære alle sammen, tusen takk for invitasjonen hit.</p>
<p>Jeg er veldig glad for å kunne være her med dere, og feire vår nasjonaldag sammen. Jeg er også veldig glad for at Alta kommune sammen med Lávgu samisk språk- og kultursenter, for første gang arrangerer en frokostmarkering i anledning dagen. Jeg håper dere lykkes godt og at det blir en god tradisjon her i Alta.</p>
<p>Kommuner over hele landet har et ansvar for sin samiske befolkning med mange lovpålagte oppgaver og andre initiativ som synliggjør samisk språk, kultur, historie og tilstedeværelse. Et mangfoldig kulturelt samfunn er et rikt samfunn, og jeg tror at en satsing på det samiske også er et gode for den øvrige befolkningen.</p>
<p>Stadig flere søker seg til det samiske og interessen for vår nasjonaldag øker også fra år til år. Feiringen av den samiske kulturen, samiske mattradisjoner, samisk kunst og duodji, og våre språk er viktige for å styrke våre indre bånd. Men det er også viktig fordi det er med på å motvirke fordommer og feilinformasjon om oss. Samenes nasjonaldag kan derfor også være en anledning som bygger bro og styrker vårt samhold.</p>
<p>For meg er det en stor glede å oppleve at det samiske får være i sentrum og får skinne ved slike anledninger som i dag.</p>
<p>I Alta er det et stort samisk miljø, og i dag er jeg så heldig at jeg får treffe mange av dem. Jeg gleder meg til å møte og snakke med elever på Alta videregående skole som har samisk undervisning, og jeg er glad for at det har vært en stor økning av elever med samisk. Jeg skal også besøke Álttá siida, en av de samiske barnehagene her, og jeg gleder meg å oppleve hvordan våre yngste feirer dagen.</p>
<p xml:lang="nno">Gratulerer med dagen!</p>
</body></document>
