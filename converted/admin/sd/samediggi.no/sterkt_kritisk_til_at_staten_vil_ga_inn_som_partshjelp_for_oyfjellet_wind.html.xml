<document xml:lang="nob" id="no_id"><header><title>Sterkt kritisk til at staten vil gå inn som partshjelp for Øyfjellet Wind - Sametinget</title><genre code="admin"/><author><unknown/></author><year>2022</year><wordcount>308</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/sterkt-kritisk-til-at-staten-vil-ga-inn-som-partshjelp-for-oyfjellet-wind.20506.aspx</origFileName><parallel_text xml:lang="sma" location="gaajh_laejhtehks_staate_saejhta_paarhteviehkine_arrodh_oyfjellese.html"/><parallel_text xml:lang="sme" location="moaita_garrasit_go_stada_aigu_oasehasveahkkin_oyfjellet_windai.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title" xml:lang="nno">Sterkt kritisk til at staten vil gå inn som partshjelp for Øyfjellet Wind</p>
<p><em type="italic">Staten, ved Olje- og energidepartementet, har erklært såkalt partshjelp til Øyfjellet Wind i skjønnssaken om Øyfjellet vindkraftverk. </em><em type="italic">Det er sametingsråd Maja Kristine Jåma sterkt kritisk til. – Jeg mener departementet med dette virker til å ytterligere øke konfliktnivået i denne saken, sier sametingsråd Maja Kristine Jåma (NSR). </em></p>
<p>Maja Kristine Jåma    Árvu/Sametinget     Øyfjellet Wind og Jillen-Njaarke reinbeitedistrikt møtes i mai i Helgeland tingrett i forbindelse med ekspropriasjonssaken om Øyfjellet vindkraftverk. Staten, ved Olje- og energidepartementet, vil delta når retten skal prøve gyldigheten av konsesjonsvedtaket og forsvare sitt konsesjonsvedtak i ekspropriasjonssaken om Øyfjellet vindkraftverk.</p>
<p>– Departementet har to roller å ivareta. Det skal både se til at den etterlever reindriftens menneskerettslige vern og kunne forsvare gyldigheten av sine vedtak. Olje- og energidepartementet klarte ikke å balansere disse to hensynene når de gikk inn som partshjelp i Fosen-saken, og det er grunn til å være kritisk til om de evner det på Øyfjellet også, sier Jåma.</p>
<p>Olje- og energidepartementet ga i november 2016 Eolus Vind (nå Øyfjellet Wind) konsesjon til å bygge og drive Øyfjellet vindkraftverk i Vefsn kommune i Nordland. I forbindelse med konsesjonssaken ble det også gitt samtykke til ekspropriasjon. Planområdet til Øyfjellet vindkraftverk ligger innenfor reinbeiteområdet til Jillen-Njaarke reinbeitedistrikt.</p>
<p>Sametinget har tidligere etterlyst hva departementet ønsker å gjøre for å sikre at konsesjonsvilkåret om adkomstvei til vinterbeitet sikres, samt hvordan de vil komme reindriften i møte med de utfordringene som har oppstått som følge av at konsesjonsvilkåret ikke er oppfylt.</p>
<p>– Jeg reagerer kraftig på det staten legger opp til. Vi kan ikke ha det slik at reinbeitedistrikt med få ressurser i sak etter sak må stå i rettsprosesser mot staten for å få ivaretatt sine menneskerettigheter, avslutter Jåma.</p>
<p><em type="italic">For spørsmål eller intervju, kontakt sametingsråd Maja Kristine Jåma (NSR), mob. +47 472 42 366, </em><em type="italic">maja.kristine.jama@samediggi.no </em></p>
</body></document>
