<document xml:lang="nob" id="no_id"><header><title>Sametinget har startet arbeidet med ny språksenterstrategi - Sametinget</title><genre code="admin"/><author><unknown/></author><year>2023</year><wordcount>330</wordcount><conversion_status type="standard"/><availability><free/></availability><multilingual/><origFileName>https://sametinget.no/saernieh/sametinget-har-startet-arbeidet-med-ny-spraksenterstrategi.26408.aspx?sprak=1</origFileName><parallel_text xml:lang="sme" location="samediggi_lea_bargagoahtan_odda_giellaguovddasstrategiijain.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Sametinget har startet arbeidet med ny språksenterstrategi</p>
<p>   <em type="italic">Sametingsrådet vil styrke de samiske språksentrenes muligheter til å utvikle samiske språk. – Språksentrene er en av Sametingets viktigste samarbeidspartnere i arbeidet med og utviklingen av språkene. Vi ser at de har muligheter for å øke bruken av samisk, sier sametingsråd Mikkel Eskil Mikkelsen (NSR). </em>   </p>
<p>Mikkel Eskil Mikkelsen    Vaino Rensberg, Sámediggi</p>
<p>De første samiske språksentrene i Porsanger og Kåfjord ble etablert i 1994. I dag er det 18 språksentre i hele Norge, fra Oslo i sør til Nesseby i nord, og Sametinget er hovedfinansiør for språksentrene.</p>
<p>De siste årene har Sametinget bevilget midler til språksentrene slik at de kan gjennomføre språkkurs, språkarenaer og arrangere aktiviteter under språkuka. Noen språksentre har fått tilskudd til stedsnavnarbeid.</p>
<p>Noen språksentre støtter bruk av samisk språk i barnehagene og noen har et ønske om å arbeide med å styrke samisk tradisjonskunnskap og lokal samisk kultur.</p>
<p>Sametingets plenum vedtok dagens strategi for språksentrene i 2015, og flere forhold har endret seg siden da. Antall språksentre har økt, nye utfordringer har kommet og den tekniske utviklingen har skapt nye muligheter.</p>
<p>– Sametingsrådet ønsker et tett samarbeid med språksentrene da vi nå skal tegne veien inn i framtida, sier sametingsråd Mikkelsen.</p>
<p>Han understreker at språksentrene er sentrale aktører i voksenopplæringen i hele Sápmi, og sier at målet er å videreutvikle denne virksomheten. I den forbindelse er faglig utvikling og kompetanseheving i språksentrene viktig.</p>
<p>Mikkelsen sier at formålet med revideringen av strategien er også å identifisere hvilke tiltak, utover språkutviklingsarbeid, Sametinget skal finansiere.</p>
<p>– Det er også nødvendig å se på om alle språksentrene skal gjøre samme arbeid, eller om Sametinget skal bestille ulike oppgaver fra de ulike språksentrene, avslutter Mikkelsen.</p>
<p>Grunnlaget for en oppdatering av språksentrenes strategi er Sametingets språkstrategi - Giellalokten/ Språkløftet, vedtatt av Sametingets plenum i desember 2018, og sametingsrådets Beaiveálgu-erklæring (2021-2025): <em type="italic"><span type="quote">«Samarbeidspartnerne vil gi de samiske språksentrene utviklingsmuligheter, og styrke disse som sentrale aktører innen voksen- og videregående opplæring»</span>. </em>    </p>
<p>Arbeidet med å fornye Sametingets språkstrategi starter høsten 2023.</p>
</body></document>
