<document xml:lang="nob" id="no_id"><header><title>Tildelt nesten 5 millioner kroner til prosjekter og utviklingsarbeid i barnehager i 2023 - Sametinget</title><genre code="admin"/><author><unknown/></author><year>2023</year><wordcount>460</wordcount><conversion_status type="standard"/><availability><free/></availability><multilingual/><origFileName>https://sametinget.no/saernieh/tildelt-nesten-5-millioner-kroner-til-prosjekter-og-utviklingsarbeid-i-barnehager-i-2023.28883.aspx?sprak=1</origFileName><parallel_text xml:lang="sme" location="juolludan_measta_5_miljovnna_ruvnno_manaidgarddiid_proseavttaide_ja_ovddidanbargui_2023:s_.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Tildelt nesten 5 millioner kroner til prosjekter og utviklingsarbeid i barnehager i 2023</p>
<p><em type="italic">Sametingsrådet har tildelt 4 982 578 kroner til 27 barnehageprosjekter. Det er 9 språkutviklingsprosjekter, 3 prosjekter som skal utvikle barnehager og 15 lokale utviklingsprosjekter med vekt på samisk tradisjonelt arbeid. </em></p>
<p>Barnehagen <em type="italic">Gaavalohke </em>i Røyrvik kommune har søkt om midler til samisk språkressurs, midlene skal gå til lønn til språkmotivatoren. De får 300 000 kroner i tilskudd. Språkressursen skal være med på å styrke samisk språk for å sikre at barna blir samiskspråklige. </p>
<p xml:lang="sme">Mikkel Eskil Mikkelsen    Vaino Rensberg, Sámediggi</p>
<p>– Dette er den eneste samiske barnehagen hvor både nord-, lule- og sørsamisk høres i barnehagehverdagen, det er en språkrik barnehage. Jeg ønsker dem lykke til med prosjektet, sier sametingsråd Mikkel Eskil Mikkelsen (NSR).</p>
<p>Barnehagen <em type="italic">Badjemánáid Beaiveruoktu </em>i Karasjok har søkt om midler til prosjekt som skal utvikle, styrke og synliggjøre samiske tradisjonelle begreper gjennom praktisk arbeid. De får 291 000 kroner i tilskudd. Barnehagen ønsker med prosjektet å løfte kvaliteten på arbeidet med samisk språk og kultur. Midlene skal blant annet gå til å lønne samiske ressurspersoner, innkjøp av pedagogisk materiell og forbruksmateriell. Denne barnehagen var en av pilotbarnehagene i Sametingets barnehageprosjekt SáMOS, som hadde som mål å skape en endring i den samiske barnehagestrukturen som utgår fra samisk filosofi og tradisjonell kunnskap. Prosjektet ble avsluttet i juni 2023. </p>
<p>– Det gleder meg å se at barnehagen fortsetter arbeidet med å innarbeide samiske pedagogiske prinsipper og sterke språkopplæringsmodeller i sin drift, sier Mikkelsen.</p>
<p><em type="italic">Kavringen barnehage </em>og <em type="italic">Lyngsdalen oppvekstsenter avdeling barnehage i Lyngen kommune </em>har søkt om midler til revitalisering av samisk kultur og språkprosjekt. De får til sammen 600 000 kroner i tilskudd. Med prosjektet ønsker de å ta tilbake samisk språk og kultur. Barnehagene ønsker også å øke kunnskapen hos barn og ansatte i forhold til lokal samisk kultur og språk, og på den måten bidra til å styrke den samiske identiteten til barna. Midlene skal gå til blant annet samisk ressursperson og kompetansehevning av ansatte. </p>
<p>– Dette er et spennende prosjekt! Det er flott å se at Lyngen kommune har startet med å ta tilbake det samiske språket og kulturen, og at revitaliseringsarbeidet starter nettopp i barnehagen. Det er jo i barnehagen man har størst mulighet for å lykkes med å ta tilbake det samiske språket og den samiske kulturen, sier Mikkelsen.</p>
<p>Dette er bare noen av alle 27 prosjekter som har fått tilskudd. Bevilgningene gis over tilskuddsordningen Tilskudd til prosjekter og utviklingsarbeid i barnehager. Målet med ordningen er høy kvalitet på samisk språk- og kulturarbeid i barnehagene. Neste frist for å søke på tilskudd fra denne ordningen er 2. oktober 2024 kl. 14.00.</p>
<p>1. januar 2024 åpnes Sametingets tilskuddsordninger for 2024.</p>
<p type="title">Oversikt over alle tilskuddsmottakere i ordningen Tilskudd til prosjekter og utviklingsarbeid i barnehager 2023:</p>
</body></document>
