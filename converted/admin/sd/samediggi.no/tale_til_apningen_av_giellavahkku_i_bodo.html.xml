<document xml:lang="nob" id="no_id"><header><title>Tale til åpningen av giellavahkku i Bodø - Sametinget</title><genre code="admin"/><author><unknown/></author><year>2024</year><wordcount>558</wordcount><conversion_status type="standard"/><availability><free/></availability><multilingual/><origFileName>https://sametinget.no/politihkka/hala/tale-til-apningen-av-giellavahkku-i-bodo.34303.aspx?sprak=1</origFileName><parallel_text xml:lang="sme" location="giellavahku_rahpandoalut_badaddjos.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Tale til åpningen av giellavahkku i Bodø</p>
<p><em type="italic">Sametingspresident Silje Karine Muotkas tale til åpningen av giellavahkku i Bodø. </em></p>
<p>Kjære alle sammen.</p>
<p>Først vil jeg takke for at jeg fikk komme hit og åpne giellavahkku.</p>
<p>Nå er det endelig giellavahkku igjen, og jeg ser frem til å se de samiske språkene mer synlige i offentligheten enn til vanlig.</p>
<p>Giellavahkku har blitt en årlig tradisjon som vi ser frem mot hver høst, en uke hvor vi får feiret og vist frem våre vakre samiske språk og kultur.</p>
<p>Giellavahkku ble første gang arrangert i 2019, og er en del av Sametingets språkstrategi – Giellalokten som har som mål å løfte verdien og statusen til de samiske språkene i det offentlige rom og også øke kunnskapen om samisk språk og kultur. Akkurat denne uka skal samiske språk høres og synes overalt og på den måten bidra til å styrke posisjonen for våre nydelige hjertespråk i samfunnet.</p>
<p>Dette er sjette året giellavahkko arrangeres, og sjette året at vi sammen med Sametingene på svensk og finsk side oppfordrer enkeltpersoner og private og offentlige aktører til å synliggjøre samiske språk på ulike måter.</p>
<p>Det er fint å se at man kan synliggjøre de samiske språkene på så mange forskjellige måter. I Buvvda, Bådåddjo ser vi at denne uka byr på et bredt utvalg av arrangement, litteratur, joik, ulike aktiviteter, seminarer og foredrag. Det er fint å se at det er så rikelig med samiske arrangementer.</p>
<p>Her i Buvvda, Bådåddo har det i løpet av året med Bodø 2024 blitt arrangert mye, og vi ser at det samiske har tatt sin plass i Buvvda, Bådåddjo dette året. Og som jeg hørte sametingsråd Mikkel Eskil sa i sin tale ved åpningen av gammen: <span type="quote">«vi vet at den samiske kunsten har skapt debatt, til syvende og sist tror jeg at den debatten er bra»</span>.</p>
<p>For språkarbeidet vil jeg spesielt trekke fram ungdomskonferansen Giellabiellje som ble arrangert her på Stormen i juni. Her samlet ungdommer fra hele Sápmi seg for å snakke om fremtiden for de samiske språkene og hvordan vi kan ta nytte av teknologien for å bruke samiske språk mer i framtiden.</p>
<p>Sametinget jobber for samiske språk på ulike måter, og det varmer hjertet å se hvordan vi på ulike måter har klart å synliggjøre samiske språk både lokalt og nasjonalt og også på tvers av grensene.</p>
<p>Jeg ønsker å rette en spesiell takk til våre 19 språksentre på norsk side, deriblant Stoarmmo sáme guovdásj som hvert år løfter og jobber for de samiske språkene i deres lokalsamfunn.</p>
<p>Giellavahkko ser ut til å bli en naturlig uke i vår hverdag. Hvert år i uke 43 viser vi et stort engasjement for å løfte språkene i det offentlige rom. Sammen, enten vi er privatpersoner, lokalsamfunn, private eller offentlige aktører, så setter vi inn en solid innsats for dette viktige arbeidet.</p>
<p xml:lang="nno">Nå skal vi igjen heise det samiske flagget og pryde samfunnet med våre samiske språk. Overalt i Sápmi skal folk nå få se samisk omkring seg, og vi skal være stolte av våre samiske språk.</p>
<p>Min oppfordring i år er at vi skal lære alle vi møter denne uka ett eller flere samiske ord. For kunnskap og kjennskap til språkene bidrar til bedre forståelse og aksept, og slik bidrar vi til et varmere samfunn.</p>
<p>Med de ordene vil jeg fra Sametingets ønsker en god giellavahkko til alle sammen.</p>
</body></document>
