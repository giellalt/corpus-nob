<document xml:lang="nob" id="no_id"><header><title>1,3 millioner kroner til innkjøp av fiskefartøy og utbedring av kaianlegg - Sametinget</title><genre code="admin"/><author><unknown/></author><year>2022</year><wordcount>363</wordcount><conversion_status type="standard"/><availability><free/></availability><multilingual/><origFileName>https://sametinget.no/saernieh/1-3-millioner-kroner-til-innkjop-av-fiskefartoy-og-utbedring-av-kaianlegg.23246.aspx?sprak=1</origFileName><parallel_text xml:lang="sme" location="1_3_miljovnna_ruvnno_oastit_guolastanfatnasiid_ja_divvut_kaijarusttegiid.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">1,3 millioner kroner til innkjøp av fiskefartøy og utbedring av kaianlegg</p>
<p><em type="bold">Sametingsrådet har bevilget til sammen 1,3 millioner kroner til fem tilskuddssøkere, til innkjøp av fiskefartøy og utbedring av kaianlegg. Tre av søkerne er unge fiskere, to av dem er kvinner og én er mann.   </em>   </p>
<p>Silje Karine Muotka    Árvu/Sametinget</p>
<p>– Det er både oppløftende og positivt å se at denne gang har vi gitt bevilgninger til tre unge fiskere som ønsker å leve av fiske i Finnmark. Sametinget har hatt en strategi på å få flere unge kvinner til å satse på fiskeriyrke. Tre av våre tildelinger gjelder førstegangsinvesteringer, og det lover godt, sier sametingspresident Silje Karine Muotka (NSR).</p>
<p>Disse fem får tilskudd:</p>
<list><p type="listitem">Forsberg Fesk ved Anita Forsberg i Kamøyvær i Nordkapp kommune er førstegangsetablerer og får et tilskudd på 281 000 kroner til å kjøpe fiskebåt og redskaper. Søker skal drive med fiske og fangst/kystfiske på egen båt.</p>
<p type="listitem">Paulsen Havfiske ved Tord Sønvisen Paulsen, i Bugøyfjord i Sør-Varanger får et tilskudd på 293 000 kroner til innkjøp av fiskefartøy og utstyr. Søker er 19 år gammel og har ikke eid båt før, og har fått støtte til førstegangsinvesteringer.</p>
<p type="listitem">Varanger Havgull AS ved Susanne Marlen Trane i Varangerbotn i Nesseby kommune får et tilskudd på 300 000 kroner til kjøp av fiskefartøy. Dette er en nyoppstartet bedrift som skal drive med fiske og fangst.</p>
<p type="listitem">Aalesund Fisk Skarsvåg ved Kristoffer Svendsen Pedersen i Skarsvåg i Nordkapp kommune får 300 000 kroner til opprustning og utbedring av kaifundament, samt til å legge nytt dekke på deler av kai. Bedriften har reetablert et mottak for fisk i den lille bygda Skarsvåg.</p>
<p type="listitem">De Wilde Slipp og Mek AS, ved Cornelis og Patricia De Wilde, i Bergsfjord i Loppa kommune får et tilskudd på 147 000 kroner til bygging av flytebrygge i Bergsfjord.</p>
</list><p>– Det er viktig for Sametinget å gi støtte til utbygging av kaianlegg, og at sikkerheten blir ivaretatt til de som driver med fiske. Denne gang var det to kaiprosjekter i små lokale samfunn som har fått støtte fra Sametinget, og det er positivt når kaianlegg blir utbedret, sier sametingspresidenten.</p>
<p>Bevilgningene på til sammen 1,3 millioner kroner bevilges fra tilskuddsordningen marine næringer.</p>
<p>Anita Forsberg    Privat</p>
</body></document>
