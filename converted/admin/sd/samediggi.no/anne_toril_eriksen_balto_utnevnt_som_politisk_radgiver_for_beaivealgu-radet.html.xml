<document xml:lang="nob" id="no_id"><header><title>Anne Toril Eriksen Balto utnevnt som politisk rådgiver for Beaiveálgu-rådet - Sametinget</title><genre code="admin"/><author><unknown/></author><year>2021</year><wordcount>267</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/anne-toril-eriksen-balto-utnevnt-som-politisk-radgiver-for-beaivealgu-radet.17476.aspx</origFileName><parallel_text xml:lang="sme" location="anne_toril_eriksen_balto_nammaduvvon_beaivealgu-radi_politihkalas_raddeaddin.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Anne Toril Eriksen Balto utnevnt som politisk rådgiver for Beaiveálgu-rådet</p>
<p><em type="italic">Sametingspresident Silje Karine Muotka (NSR) har utnevnt Anne Toril Eriksen Balto (Sp) som rådgiver for sametingsrådet. </em></p>
<p>– Anne Toril har bred politisk erfaring og vil bli en stor ressurs for sametingsrådet og Sametinget. Med Anne Toril som vår tredje politiske rådgiver og er hele vår politiske stab på plass. I Beaiveálgu-erklæringen har vi satt oss høye ambisjoner, og god politisk kapasitet er avgjørende for å nå våre målsettinger, sier sametingspresident Silje Karine Muotka. Anne Toril Eriksen Balto    Sámediggi</p>
<p>Anne Toril Eriksen Balto tiltrer som politisk rådgiver for sametingsrådet 22. november, noe hun ser frem til.</p>
<p>– Jeg har samarbeidet med Silje Karine Muotka tidligere, både som politisk rådgiver og fra andre politiske roller. Muotka er en fin og tydelig leder og en god bro- og relasjonsbygger. Jeg gleder meg stort til å bidra med mitt for Muotka og Beaiveálgu-rådet, og det samepolitiske arbeidet, sier påtroppende politisk rådgiver Anne Toril Eriksen Balto (Sp).</p>
<p>Parlamentarisk leder i Senterpartiet Elisabeth Erke er glad for at Anne Toril Eriksen Balto tiltrer som rådgiver for rådet.</p>
<p>– Anne Toril er en dreven og erfaren politiker som kjenner det politiske landskapet, fra kommune til Storting, samt Sametingets systemer. Hun er samisktalende og har inngående kunnskap om det mangfoldige samiske samfunnet og samisk kultur. Vi gleder oss over at hun nå kommer inn som en ressurs for Beaiveálgu, sier Elisabeth Erke (Sp).</p>
<p>Eirik Larsen (NSR) og John Mathis Utsi (JSL) har allerede tiltrådt som rådgivere for sametingsrådet.</p>
<p>Kontaktinformasjon: Sametingspresident Silje Karine Muotka, tlf. 984 87 576 Anne Toril Eriksen Balto, tlf. 413 10 027</p>
</body></document>
