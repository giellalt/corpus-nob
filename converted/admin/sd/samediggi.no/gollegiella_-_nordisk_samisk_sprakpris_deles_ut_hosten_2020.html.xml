<document xml:lang="nob" id="no_id"><header><title>GOLLEGIELLA – Nordisk samisk språkpris deles ut høsten 2020 - Sametinget</title><genre code="admin"/><author><unknown/></author><year>2020</year><wordcount>216</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/gollegiella-nordisk-samisk-sprakpris-deles-ut-hosten-2020.6808.aspx</origFileName><parallel_text xml:lang="sma" location="gulliegiele-_noerhtelaanti_saemien_gieleprijse_juakasavva_tjaktjen_2020.html"/><parallel_text xml:lang="sme" location="gollegiella_-_davviriikkalas_sami_giellabalkkasupmi_geigejuvvo_cakcat_2020.html"/><parallel_text xml:lang="smj" location="gallegiella-_nuorttarijkaj_same_giellaguddnebalkka_juogeduvva_tjavtjan_2020.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">GOLLEGIELLA – Nordisk samisk språkpris deles ut høsten 2020</p>
<p><em type="italic">GOLLEGIELLA - Nordisk samisk språkpris deles ut for niende gang høsten 2020 under det årlige møtet mellom sameministrene og sametingspresidentene i Helsingfors. Språkprisen deles ut til enkeltpersoner eller organisasjoner i Norge, Sverige, Finland og Russland som har gjort en innsats for å fremme de samiske språkene. </em></p>
<p>Gollegiella - Nordisk samisk språkpris er opprettet av ministrene ansvarlig for samiske saker og sametingspresidentene i Norge, Sverige og Finland. Prisen deles ut annet hvert år, første gang i 2004. Språkprisen er på 15 000 euro.</p>
<p type="title" xml:lang="dan">Språkprisens formål</p>
<p>Språkprisen skal bidra til å fremme, utvikle og bevare samiske språk i Norge, Sverige, Finland og Russland.</p>
<p type="title" xml:lang="dan">Hvem kan få prisen?</p>
<p>Språkprisen kan tildeles enkeltpersoner, grupper, organisasjoner, foreninger og institusjoner som har gjort en betydningsfull innsats for å fremme samiske språkene skriftlig, muntlig eller i annen form. Prisen kan deles ut på bakgrunn av mange ulike språktiltak. Prisen kan deles mellom flere prismottakere.</p>
<p type="title" xml:lang="nno">Foreslå din kandidat!</p>
<p>Enkeltpersoner, organisasjoner, institusjoner og myndigheter i Norge, Sverige, Finland og Russland inviteres til å foreslå kandidater til årets språkpris 2020. Send inn skriftlig forslag på prisvinner med begrunnelse på maks 1 - 2 sider. Forslag sendes <em type="italic">innen 18. august 2020 </em>. </p>
<p>Kontaktinformasjon til vurderingskomiteen:</p>
<p xml:lang="smn">Gollegiella - vurderingskomiteen sekretær Anne Kirste Aikio Sámediggi/Sametinget/Saamelaiskäräjät SAJOS 99870 Anár/Inari, Finland anne-kirste.aikio@samediggi.fi</p>
</body></document>
