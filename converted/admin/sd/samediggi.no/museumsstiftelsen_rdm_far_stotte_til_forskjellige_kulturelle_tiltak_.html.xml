<document xml:lang="nob" id="no_id"><header><title>Museumsstiftelsen RDM får støtte til forskjellige kulturelle tiltak  - Sametinget</title><genre code="admin"/><author><unknown/></author><year>2022</year><wordcount>465</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/museumsstiftelsen-rdm-far-stotte-til-forskjellige-kulturelle-tiltak.19761.aspx</origFileName><parallel_text xml:lang="sme" location="museavuoddudus_rdm_oazzu_doarjaga_iesgudegelagan_kultuvrralas_doaibmabijuide_.html"/><parallel_text xml:lang="smj" location="musiedjavuododus_rdm_oadtju_darjav_kultuvrradajmajda.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Museumsstiftelsen RDM får støtte til forskjellige kulturelle tiltak</p>
<p><em type="italic">Sametingsrådet har bevilget til sammen 550 000 kroner til </em><em type="italic">museumsstiftelsen </em><em type="italic">RiddoDuottarMuseat (RDM). </em><em type="italic">RDM </em><em type="italic">får støtte til koordinator for 50-års jubileet til </em><em type="italic">Sámiid Vuorká-Dávvirat, til </em><em type="italic">deltakelse på Venezia </em><em type="italic">b </em><em type="italic">iennalen 2022, og til å sikre kunsten etter den avdøde kunstneren Aage Gaup for ettertiden. </em></p>
<p>Maja Kristine Jåma    Árvu/Sametinget    – Jeg er stolt og glad for den store aktiviteten som er i RDM. Det viser en samisk institusjon som har utvikling. Det er viktig at de samiske kulturinstitusjonene får utøvet sitt samfunnsansvar. Dette vil sametingsrådet gjerne støtte, sier sametingsråd Maja Kristine Jåma (NSR).</p>
<p type="title">Jubileumskoordinator</p>
<p>RiddoDuottarMuseat (RDM) får et tilskudd på 300 000 kroner til koordinator i forbindelse med 50-års jubileet til Sámiid Vuorká Dávvirat/De Samiske Samlinger i Karasjok. I forbindelse med jubileet ønsker museet å visualisere at Sámiid Vuorká Dávvirat har hatt en stor betydning for hele det samiske samfunnet.</p>
<p>12. april i år åpnes en jubileumsutstilling, der tilbakeføring av samiske runebommer er tema. Utstillingen er i forbindelse med 50-års jubileet og at eierskapet til Poala-Ánde/Anders Poulssons tromme nylig er flyttet permanent fra Nationalmuseet i Danmark til De samiske samlinger.</p>
<p>I tillegg til jubileumsutstillingen skal det gjennomføres jubileumskonsert og andre kulturelle tiltak gjennom hele året. Det skal også skrives en jubileumsbok om Sámiid Vuorká Dávvirat.</p>
<p type="title">Deltakelse i Veneziabiennalen</p>
<p>Sametingsrådet har også bevilget 160 000 kroner i forbindelse med RDMs deltakelse på den 59. kunstbiennalen i Venezia. De samiske kunstnerne Máret Ánne Sara, Anders Sunna og Pauliina Feodoroff skal representere Sápmi på Veneziabiennalen, og vil forvandle den nordiske paviljongen til den samiske paviljongen.</p>
<p>RDM skal delta her for å opprette kontakter og samtidig ta opp problematikken rundt dette at det ikke finnes et samisk kunstmuseum. RDM har den største samlingen samisk kunst, som de ikke får vist frem fordi de ikke har lokaliteter til dette.</p>
<p type="title">Sikre kunst etter avdøde Aage Gaup</p>
<p>I tillegg bevilger sametingsrådet 90 000 kroner til å sikre kunst etter den avdøde kunstneren Aage Gaup. Pårørende har ønsket at alt av hans kunstarbeid skal gjennomgås for sortering, katalogisering og verdisetting, og målet er at alt av hans materiale bevares og gjøres tilgjengelig.</p>
<p>Gaup var med å stifte kunstnergruppen Máze-joavku (Máze-gruppen) i 1978, som besto av åtte unge kunstnere. Máze-joavku fikk avgjørende betydning for utviklingen innen samisk kultur- og kunstforståelse og var inspirert av ideer og strømninger i norsk kunstliv på 1970-tallet.</p>
<p>– Jeg er glad for at all kunst som Aage Gaup etterlot seg blir ivaretatt for ettertiden. Hans arbeide har en stor plass i den samiske kunsthistorien, og det er av stor betydning at dette skal gjøres tilgjengelig for kuratorer, historikere og forskere, sier sametingsråd Maja Kristine Jåma (NSR).</p>
<p>Bevilgningene på til sammen 550 000 kroner gis over tilskuddsordningen institusjonsutvikling.</p>
<p><em type="italic">For spørsmål eller intervju, kontakt sametingsråd Maja Kristine Jåma (NSR), mob. +47 472 42 366, </em><em type="italic">maja.kristine.jama@samediggi.no </em></p>
</body></document>
