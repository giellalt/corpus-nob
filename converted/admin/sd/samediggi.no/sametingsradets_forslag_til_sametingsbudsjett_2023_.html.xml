<document xml:lang="nob" id="no_id"><header><title>Sametingsrådets forslag til sametingsbudsjett 2023  - Sametinget</title><genre code="admin"/><author><unknown/></author><year>2022</year><wordcount>406</wordcount><conversion_status type="standard"/><availability><free/></availability><multilingual/><origFileName>https://sametinget.no/adasa/sametingsradets-forslag-til-sametingsbudsjett-2023.22610.aspx?sprak=1</origFileName><parallel_text xml:lang="sma" location="saemiedigkieraerien_raeriestimmie_saemiedigkiebudsjedtese_2023.html"/><parallel_text xml:lang="sme" location="samediggeradi_2023_samediggebuseahttaarvalus_.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Sametingsrådets forslag til sametingsbudsjett 2023</p>
<p><em type="bold">I sametingsrådets forslag til sametingsbudsjett 2023 er gratis samiske barnehager, sjøsamenes rettigheter, arbeid mot samehets og nye samiske møteplasser blant de viktigste satsningene. </em>   </p>
<p>Runar Myrnes Balto    Åse M. P. Pulk/Sámediggi</p>
<p>Regjeringen har i sitt forslag til statsbudsjett for 2023 foreslått en økning til Sametinget på 13,5 millioner kroner, eller 2,35 prosent. Dette er under prisvekst i statsbudsjettet på 3,5 prosent.</p>
<p>– Statsbudsjettet gjør at sametingsrådet har måttet ta noen vanskelige valg i arbeidet med Sametingets budsjett. Vi rydder rom i budsjettet for å både å løse utfordringer i det samiske samfunnet, samtidig som vi sikrer samiske kultur- og språkarbeidere lønnsvekst i 2023, forteller budsjettansvarlig sametingsråd Runar Myrnes Balto (NSR).</p>
<p>Den største satsningen er samiske barnehager, som til sammen løftes med 4,8 millioner kroner i 2023. 3 millioner kroner foreslås til gratis samisk barnehagetilbud også sør for Nord-Troms,   noe sametingsrådet lanserte forrige uke. Andre satsninger i budsjettet er sjøsamiske rettigheter, innsatsen mot samehets og rekruttering av lærere og barnehagelærere.</p>
<p>– Med å lansere den sjøsamiske satsningen Borjjadat signaliserer vi en prioritering av sjøsamenes rettigheter i årene fremover. I arbeidet mot samehets gir vi nå mulighet til å få støtte til forebyggende arbeid, og med et prosjekt for rekruttering håper vi å bidra til å løse den kompetansekrisen vi nå ser i samiske skoler og barnehager, sier Myrnes Balto.</p>
<p>Tre nye institusjoner kommer i forslaget inn på direktetilskudd på budsjettet fra 2023. Samisk hus i Tromsø får 500.000 kroner, Bárru giellabáiki i Sortland får 800.000 kroner til drift av språkarena i Lofoten og Vesterålen, og DeanuInstituhtta i Tana tildeles 500.000 kroner.</p>
<p>– Med støtte til etableringer i Tromsø og Sortland ønsker vi å fortsette oppbyggingen av samiske møteplasser i områder som har manglet det. Samisk hus i Tromsø er ikke endelig opprettet ennå, men vi har stor tro på en etablering i 2023, sier Myrnes Balto.</p>
<p>I regjeringens forslag til statsbudsjett har de kuttet støtten Sametinget får til å produsere læremidler med 9 millioner kroner. Dette får konsekvenser for Sametingets læremiddeltilskudd.</p>
<p>– Vi ser dessverre at Regjeringen kutter i midlene vi har hatt til læremiddelproduksjon, og det blir 9 millioner kroner mindre til det i 2023, med mindre Stortinget kan rette opp i denne alvorlige nedprioriteringen i sin behandling av statsbudsjettet, sier Myrnes Balto.</p>
<p>Se oversikt over sametingsrådets satsninger</p>
<p>Les Sametingets budsjett 2023 - Sametingsrådets forslag til innstilling</p>
<p><em type="italic">For intervju eller spørsmål, kontakt sametingsråd Runar Myrnes Balto (NSR), +47 977 73 778,   </em><em type="italic">runar.myrnes.balto@samediggi.no </em>  </p>
</body></document>
