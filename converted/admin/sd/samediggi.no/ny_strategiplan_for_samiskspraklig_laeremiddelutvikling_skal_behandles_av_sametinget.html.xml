<document xml:lang="nob" id="no_id"><header><title>Ny strategiplan for samiskspråklig læremiddelutvikling skal behandles av Sametinget - Sametinget</title><genre code="admin"/><author><unknown/></author><year>2024</year><wordcount>394</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/ny-strategiplan-for-samiskspraklig-laremiddelutvikling-skal-behandles-av-sametinget.34665.aspx</origFileName><parallel_text xml:lang="sme" location="samediggi_meannuda_samegiel_oahpponeavvorahkadeami_odda_strategiijaplana.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Ny strategiplan for samiskspråklig læremiddelutvikling skal behandles av Sametinget</p>
<p><em type="italic">Sametinget skal i desember behandle strategiplan for samiskspråklig læremiddelutvikling i perioden 2025-2028. Planen skal sikre god kvalitet til produksjon av læremidler. </em></p>
<p>Maren Benedicte Nystad Storslett    Árvu/Sametinget</p>
<p>– I planen presenteres strategier for hvilke tiltak Sametinget vil satse på for å sikre og utvikle samisk læremiddelforvaltning, sier sametingsråd Maren Benedicte Nystad Storslett (NSR).</p>
<p>Norske elever har rett til læremiddel på bokmål eller nynorsk jamfør opplæringsloven. Samiske elever har i dag ikke en tilsvarende lovfestet rett til samiskspråklige læremidler.</p>
<p>– Vi vil fortsette å løfte opp behovet for økte rammeoverføringer fra regjeringen. Sametinget har begrenset med midler. Derfor foreslår vi i hovedsak å prioritere læremidler til fagene Sametinget har myndighet til å fastsette læreplaner for. Det vil si samiskfagene og de særskilte samiske fagene i videregående opplæring, sier Nystad Storslett.</p>
<p>Her er hovedtrekkene i den foreslåtte strategien:</p>
<p><em type="italic">Sametinget vil: </em></p>
<list><p type="listitem">at samiskspråklige læremidler skal reflektere et allsamisk perspektiv.</p>
<p type="listitem">sikre gode økonomiske rammevilkår for læremiddelutvikling.</p>
<p type="listitem" xml:lang="dan">videreføre søkerbasert tilskuddsordning</p>
<p type="listitem">gi tilskudd til læremidler som oversettes til samisk</p>
<p type="listitem">igangsette arbeid med utvikling av kvalitetskriterier for samiskspråklige læremidler</p>
<p type="listitem">prioritere heldekkende læremidler</p>
<p type="listitem">prioritere digitale, trykte og kombinasjon av trykte og digitale læremidler</p>
<p type="listitem">sikre rammebetingelser til forlagene slik at læremidler kan opprettholdes og oppdateres på nett utover 5 år</p>
<p type="listitem">styrke formidlingen av samiskspråklige læremidler</p>
<p type="listitem">fortsette med prosessen med å omorganisere læremiddelsentralen med mål om å bedre formidlingen av samiskspråklige læremidler</p>
<p type="listitem">finansiere læremidler gjennom offentlig anskaffelse</p>
<p type="listitem">samarbeide med og inkludere læremiddelutviklere og jevnlig følge opp prosjektene</p>
<p type="listitem" xml:lang="dan">holde årlige søkerwebinar for læremiddelutviklere</p>
<p type="listitem">følge opp departementets utredningsarbeid om samisk læremiddelsituasjon.</p>
<p type="listitem">Etablere samarbeidsgruppe på tvers av grensene i Sápmi, med mål om å utvikle av læremiddel i felles samisk historie</p>
</list><p>– Vi har i denne strategiplanen valgt å anslå prioriteringer av læremidler for to år fremover i tid. Dette på grunn av at det er knyttet stor usikkerhet til behovene fra og med 2027. Departementets utredning om læremiddelutviklingen kan ha betydning for prioriteringene videre, og erfaringer fra tidligere årene viser at læremiddelsituasjonen avhenger mye av fremgangen av de pågående prosjektene og resultatene fra disse, sier Nystad Storslett.</p>
<p>Sametingsrådet planlegger også å igangsette arbeid med utvikling av en samisk parallell likeverdig læreplan i matematikk.</p>
<p>– Det betyr at lærere får et bredere tilfang av muligheter til å gi elever tilpasset opplæring i en samisk kontekst. Nye læreplaner vil utløse behov for utvikling av læremidler for faget, avslutter Nystad Storslett.</p>
</body></document>
