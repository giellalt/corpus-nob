<document xml:lang="nob" id="no_id"><header><title>Sametinget har opprettet kriseberedskap - Sametinget</title><genre code="admin"/><author><unknown/></author><year>2024</year><wordcount>222</wordcount><conversion_status type="standard"/><availability><free/></availability><multilingual/><origFileName>https://sametinget.no/oddasat/samediggi-lea-asahan-heahtegearggusvuoda.34550.aspx?sprak=1</origFileName><parallel_text xml:lang="sme" location="samediggi_lea_asahan_heahtegearggusvuoda.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Sametinget har opprettet kriseberedskap</p>
<p><em type="italic">Sametingspresident Silje Karine Muotka uttrykker at varetektsfengslingen av tidligere sametingsråd Mikkel Eskil Mikkelsen er både sjokkerende og vanskelig. Mange i Sametinget og i det samiske samfunnet er sterkt preget av denne saken. </em></p>
<p>– Når en fremtredende politiker er involvert i en så alvorlig sedelighetssak, går det hardt inn på alle dem som står ham nær, både i og utenfor Sametinget. Denne saken berører et helt samfunn. Nå må vi ta vare på hverandre, sier Muotka.</p>
<p>Det er mange som har behov for oppfølging, og Sametinget har derfor opprettet en egen krisestab som ledes av sametingspresidenten.</p>
<p>– Vi har satt i gang omfattende tiltak for å ta vare på våre ansatte. Det viktigste for meg nå er at vi håndterer saken på en måte som ivaretar både Sametingets integritet og det samiske samfunnets tillit, sier Muotka og legger til;</p>
<p>– Når det gjelder saken, som er under politietterforskning, er det snakk om kriminelle handlinger som har rystet meg dypt. Jeg reagerer med vantro, sjokk, fortvilelse og sorg. Slike handlinger er fullstendig uakseptable og strider mot de verdiene vi står for, i Sametinget og det samiske samfunnet, sier Muotka.</p>
<p>Hun minner om at bak et hvert bilde av overgrep mot barn så er det et offer. – Det er det som gjør distribusjon av slike bilder så alvorlig, sier Muotka.</p>
</body></document>
