<document xml:lang="nob" id="no_id">
  <header>
    <title>Sametinget bevilger kr. 520 000 til ungdomsetableringer - Sámediggi Sametinget</title>
    <genre code="admin"/>
    <author>
      <unknown/>
    </author>
    <publChannel>
      <publication>
        <publisher>Sámediggi/Sametinget</publisher>
      </publication>
    </publChannel>
    <wordcount>206</wordcount>
    <conversion_status type="standard"/>
    <availability>
      <free/>
    </availability>
    <submitter name="" email="divvun@samediggi.no"/>
    <origFileName>http://samediggi.no/Artikkel.aspx?aid=2993&amp;sprak=Norsk&amp;Print=1</origFileName>
    <parallel_text xml:lang="sme" location="samediggi-article-2993.html"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision: 154948 $; </version>
  </header>
  <body>
    <p>Sametinget bevilger kr. 520 000 til ungdomsetableringer - Sámediggi Sametinget</p>
    <p type="title">Sametinget bevilger kr. 520 000 til ungdomsetableringer</p>
    <p>På møte i Sametingets tilskuddstyre den 21.04.09 ble det innvilget til sammen kr. 520 000 til to forskjellige bedriftsetableringer der det satses på ungdom.</p>
    <p>Det er svært viktig å gi støtte til ungdom som ønsker å etablere bedrifter, sier tilskuddsstyrets leder Ann-Mari Thomassen (NSR). Ungdom er en gruppe med liten tilgang til egenkapital og sikkerhet for banklån. Det er derfor gledelig at Sametinget kan bidra med tilskudd slik at ungdom kan få realisert sine etableringsplaner.</p>
    <p>I den ene saken ble det gitt et tilskudd på kr. 280 000 til etablering av et dykkerfirma i Tysfjord kommune. Bak denne etableringen står seks ungdommer i alderen 19 til 27 år som ser en mulighet til å etablere et firma for å yte tjenester for oppdrettsbransjen.</p>
    <p>Den andre saken handler om etablering av en familiebedrift som skal drive med opplevelsesbasert turisme i Máze i Kautokeino kommune. Daglig leder i bedriften er en kvinne i begynnelsen av tjueårene som ønsker å bygge opp en fremtid i bygda.</p>
    <p>Ungdom er en ressurs som må tas bedre vare på. Dette er spesielt viktig i utkantområder som sliter med fraflytting, avslutter tilskuddstyrets leder Ann-Mari Thomassen (NSR).</p>
  </body>
</document>
