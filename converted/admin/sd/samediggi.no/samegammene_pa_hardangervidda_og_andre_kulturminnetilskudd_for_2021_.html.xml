<document xml:lang="nob" id="no_id"><header><title>Samegammene på Hardangervidda og andre kulturminnetilskudd for 2021  - Sametinget</title><genre code="admin"/><author><unknown/></author><year>2021</year><wordcount>405</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/samegammene-pa-hardangervidda-og-andre-kulturminnetilskudd-for-2021.15868.aspx</origFileName><parallel_text xml:lang="sme" location="sami_goadit_hardangervidda_duottarguovllus_ja_eara_kulturmuitodoarjagat_2021:s_.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title" xml:lang="nno">Samegammene på Hardangervidda og andre kulturminnetilskudd for 2021</p>
<p>Visste du at det finnes gammer på Hardangervidda? Sametingsrådet har delt ut til sammen kr. 2,4 mill i tilskudd til dette og mange andre samiske kulturminneprosjekter i 2021. Her får du vite litt mer om noen av dem.</p>
<p>Ett av tilskuddene, kr. 250 000,-, går altså til Samegammene Hardangervidda AS. På slutten av 1940-tallet oppførte Amund Johnsen fire gammer på Hardangervidda, og det er disse som nå har fått midler til istandsetting.</p>
<p>Amund Johnsen var sønn av en reineier fra Hamarøy. Under 2. verdenskrig var han grenselos for nordmenn som flyktet til Sverige. Dessverre ble han tatt til fange av tyskerne og ført til Grini, og deretter sendt til Sachsenhausen konsentrasjonsleir. På Grini traff han medfangen Sigurd Fossgård, som skulle bli en god kamerat. Sigurd tilbød Amund arbeid i Skurdalen – Dagali tamreinlag i Hol kommune da krigen var over. Og sånn ble det. Hans Ole Eira (Sp)</p>
<p>I tillegg til reinflokken bygde han de fire gammene på Hardangervidda, og solgte også samiske produkter og suvenirer til turister på sommeren. Denne geskjeften ble videreført av en av Amund Johnsens etterkommere.</p>
<p>- Gammene på Hardangervidda viser samisk tilstedeværelse på et sted vi ikke vanligvis forbinder med samer. Gammene brukes i tillegg til kommersiell virksomhet og til formidling av samisk tradisjon. Historien som fortelles er interessant og viktig og bør formidles til flere, sier sametingsråd Hans Ole Eira (Sp).</p>
<p type="title">Sametingsrådet har også bevilget tilskudd til flere registreringsprosjekter i ulike områder i Sápmi</p>
<p>Bardu kommune har mottatt kr. 60 000,- til kartlegging av samiske kulturminner i området rundt Bruhaug – et sted det ikke har vært kartlagt samiske kulturminner tidligere.</p>
<p>Skogsfjord grendelag har sammen med Ringvassøy reinbeitedistrikt 12 mottatt kr. 70 000,- for å registrere Karesuandosamenes kulturminner på Ringvassøya, samt til å gjennomgå og systematisere allerede innsamlet arkivmateriale fra det samme området.</p>
<p>Et annet prosjekt som har mottatt midler er skilting av sjøsamiske kulturminner og tilhørende åpningsarrangementer i Hammerfest og Kvalsund. Det er Hammerfest kommune som har mottatt kr. 200 000,- til dette prosjektet. Det gjøres for tiden et stort arbeid med å synliggjøre og løfte fram kunnskap om den sjøsamiske kulturarven i dette området. Prosjektet ønsker også å synliggjøre kulturlandskapet som ressurs for allmennheten.</p>
<p>- Dette er et nyskapende prosjekt som vil kunne bidra med viktig informasjon om sjøsamisk historie, avslutter sametingsråden.</p>
<p>For intervju eller spørsmål, kontakt sametingsråd Hans Ole Eira, tel. +47 918 61 471, eller e-post: hans.ole.eira@samediggi.no</p>
</body></document>
