<document xml:lang="nob" id="no_id"><header><title>Presidentens tale på 50 års jubileumet for De Samiske Samlinger - Sametinget</title><genre code="admin"/><author><unknown/></author><year>2022</year><wordcount>472</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/presidentens-tale-pa-50-ars-jubileumet-for-de-samiske-samlinger.20351.aspx</origFileName><parallel_text xml:lang="sme" location="presideanta_sardni_sami_vuorka_davviriid_50_jagi_avvudeamis.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Presidentens tale på 50 års jubileumet for De Samiske Samlinger</p>
<p>Ráhkis olbmut, ráikis Aili og kjære Aaja,</p>
<p>Endelig! Endelig er den hjemme igjen! Det tok mange år. Og for en reise!</p>
<p>Det var en gledens dag da brevet fra den danske kulturministeren endelig kom, og det ble klart at Poala-Ánde-tromma kunne bli værende hjemme i Sápmi.</p>
<p>Historien om Poala-Ánde og tromma er godt dokumentert. En sentral samisk historiker er Åge Solbakk. Etter det vi kjenner til ble Poala-Ánde arrestert i Nesseby, Finnmark i 1691 på grunn av besittelse av tromma. Under forhør og Silje Karine Muotka    Samediggi      rettsak i 1692 forklarte han om symbolene på tromma, og hvordan tromma ble brukt. Poala-Ánde skal ha blitt slått i hjel i varetekt før dom ble avsagt. Tromma ble beslaglagt i 1692 og sendt til København, og har siden vært en del av den kongelige kunstkammersamlingen til Nationalmuseet i København.</p>
<p>Men så har Poala-Ánde tromma vært i Kárášjohka i over 40 år! Den har vært her på utlån fra Nationalmuseet i København. Her har den fått pleie av våre dyktige fagfolk på Sámiid Vuorká-Dávvirat og RiddoDuottarMuseat. Det er nettopp dere som har gjort det mulig at vi i dag kan feire en så stor og flott begivenhet. Det skal dere ha all vår anerkjennelse for!</p>
<p>Sámiid Vuorká-Dávvirat og RiddoDuottarMuseat er en av våre viktige samiske institusjoner som strekker seg fra Snåsa i sørsamisk område til A’vv skoltesamisk museum i øst. Jelena Porsanger og Anne Mai Olli, dere er to av våre flotte fagfolk, som passer på at vi kjenner vår kulturarv, og vil kunne være i stand til å forvalte den for våre framtidige generasjoner.</p>
<p>I 2021 var så en de mange låneavtalene med Nationalmuseet i København i ferd med å gå ut for Poala-Ánde-tromma. Det var da vi bestemte vi oss for at det var på tide å rette et krav om permanent tilbakelevering. Vi vil ta ansvaret for vår dyrebare kulturarv. Her har vi god støtte i FNs urfolkserklæring som slår fast at urfolk har rett til våre seremonielle gjenstander. Samer og andre urfolk må selv kunne bestemme over sin kulturarv.</p>
<p>Da daværende Sametingepresident Aili Keskitalo i fjor høst skrev et brev til Danmarks dronning Margrete om Poala-Ánde-tromma, var ho inspirert av prosessen kalt <span type="quote" xml:lang="kal">«Utimuut»</span>, der en hel rekke kulturhistoriske gjenstander ble tilbakeført fra Danmark til Kalaallit Nunaat.</p>
<p>Så er det også gledelig å registrere at tidene endres. Vi er i ferd med å ta et stort steg fra at vi må argumentere og forhandle om hver minste gjenstand fra vår dyrebare kulturarv, som av ulike årsaker er havnet på museer rundt om i Norge, i Norden eller som en del av i museumssamlinger utlandet.</p>
<p xml:lang="nno">Nå erfarer vi at tilbakelevering er det riktige å gjøre. Det er i tiden. Det er vi glade for, og det er det verdt å feire!</p>
<p xml:lang="sme">Ollu giitu!</p>
</body></document>
