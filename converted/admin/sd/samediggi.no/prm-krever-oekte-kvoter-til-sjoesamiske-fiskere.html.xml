<document xml:lang="nob" id="no_id"><header><title>PRM: Krever økte kvoter til sjøsamiske fiskere</title><genre code="admin"/><author><unknown/></author><year>2019</year><wordcount>259</wordcount><conversion_status type="standard"/><availability><free/></availability><multilingual/><origFileName>https://www.sametinget.no/Nyhetsarkiv/PRM-Krever-oekte-kvoter-til-sjoesamiske-fiskere</origFileName><parallel_text xml:lang="sme" location="prd-gaibida-eanet-bivdoeriid-mearrasami-guolasteddjiide.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision: 154948 $; </version></header><body><p type="title">PRM: Krever økte kvoter til sjøsamiske fiskere</p>
<p>Sametingsråd Silje Karine Muotka møter politisk ledelse i Nærings- og fiskeridepartementet tilkonsultasjoner om fremtidas kvotesystem.</p>
<p>Nærings- og fiskeridepartementet (NFD) fremmer i månedsskiftet mai-juni en Stortingsmelding om nytt kvotesystem innen fiskeriene. Sametinget møter regjeringen for konsultasjoner torsdag 16. mai.</p>
<p>- Vi krever styrket rettighetsfesting av sjøsamiske rettigheter, større kvoter for å kunne drive et fiske å leve av samt styrket innflytelse over forvaltningen av disse ressursene. For oss er det viktig å sikre at fiskerne i virkeområdet kan leve av sitt fiske, sier Muotka.</p>
<p>Også opposisjonsleder Ronny Wilhelmsen (Ap) tar del i konsultasjonene.</p>
<p type="title">Sikre sjøsamiske samfunn</p>
<p>Den kommende stortingsmeldingen er svært omfattende og gjelder alle flåtegrupper. Sametinget vil i hovedsak konsentrere seg om de sakene som har aller størst betydning for de sjøsamiske samfunnene.</p>
<p>- Vårt fokus er å bedre vilkårene til de som driver i det kystnære fisket og fjordfisket, for å sikre sysselsetting og bosetting i sjøsamiske områder. Det har vært vårt utgangspunkt hele tiden, sier sametingsråden.</p>
<p type="title" xml:lang="dan">Miljø-fokus</p>
<p>Sametinget vil også trekke frem miljøaspektet i morgendagens konsultasjoner. Dersom fartøy ikke viser evne til å innfri miljøkrav og reduksjon i drivstofforbruk, må de få en reduksjon i kvoter og inntekt.</p>
<p>- Det er god og ansvarlig klimapolitikk å redusere utslipp i næringen, og vi mener at man ved fangst av fisk og etableringer innen fiskeoppdrett må sette et så lite miljøavtrykk som mulig. Forvaltningen av fisken må være bærekraftig, da må man også våge å stille krav, avslutter Muotka.</p>
<p xml:lang="nno"><em type="italic">For intervju, ta kontakt med sametingsråd Silje Karine Muotka, tel: 984 87 576 </em></p>
</body></document>