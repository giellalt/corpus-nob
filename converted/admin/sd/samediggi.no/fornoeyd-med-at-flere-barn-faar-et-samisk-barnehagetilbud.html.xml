<document xml:lang="nob" id="no_id"><header><title>Fornøyd med at flere barn får et samisk barnehagetilbud</title><genre code="admin"/><author><unknown/></author><year>2017</year><wordcount>441</wordcount><conversion_status type="standard"/><availability><free/></availability><multilingual/><origFileName>https://www.sametinget.no/Nyhetsarkiv/Fornoeyd-med-at-flere-barn-faar-et-samisk-barnehagetilbud</origFileName><parallel_text xml:lang="sma" location="madtjeles-juktie-jienebh-maanah-saemien-maanagiertefaalenassem-aaadtjoeh.html"/><parallel_text xml:lang="sme" location="duhtavas-go-eanet-manat-ozzot-sami-manaidgardefalaldaga.html"/><parallel_text xml:lang="smj" location="dudalasj-gaa-ienep-mana-same-manajgarddefalaldagav-oadtju.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision: 154948 $; </version></header><body><p type="title">Fornøyd med at flere barn får et samisk barnehagetilbud</p>
<p><em type="italic">Sametingsrådet har bevilget 15,1 mill. kroner i barnehagetilskudd til 62 barnehager og 20 utviklingsprosjekter og barnehagemateriell. Sametinget har i år fått langt flere søknader enn tidligere år, og det </em><em type="italic">er en stor økning av barn med samisk barnehagetilbud. </em></p>
<p xml:lang="nno">I år er det 848 barn i Norge med samisk barnehagetilbud. I fjor var tallet 758.</p>
<p>– Jeg syns det er fantastisk at Sametingets satsing på barnehagetilbud har vist seg å gi resultater. Flere og flere barn får et samisk barnehagetilbud, og det er veldig bra. Fremtidens språkbrukere finnes i disse barnehagene, og fra Sametingets side ønsker vi en tydelig satsing på barns hverdag i barnehagene, sier Sametingsråd Mikkel Eskil Mikkelsen.</p>
<p type="title">Prioriterte styrking av språkarbeid i barnehager</p>
<p>I år er det bevilget tilskudd til 19 utviklingsprosjekter hvor det er fokus på å styrke barnehagens hverdagsspråk gjennom den lokale tradisjonelle samiske kulturen.</p>
<p>Det er blant annet gitt tilskudd til egne samiske språkarbeidere, giellačeahppi/gielebarkije, til barnehager både i nord- og sørsamisk område.</p>
<p><em type="italic">– Prosjekter som giellačeahppi/gielebarkije er noe sittende sametingsråd har valgt å prioritere fordi vi ønsker å styrke tilstedeværelsen av samisk språk i barnehager utover daglig bemanning. Det gir barnehagene rammen til å drive et språkarbeid og er med det en verdifull ressurs for barnehager særlig for barnehager utenfor kjerneområder, sier Mikkelsen. </em></p>
<p>I årets tildelinger prioriterte også Sametingsrådet etablering av et nytt barnehagetilbud. Trondheim kommune får kr 300 000 til etablering av en ny samisk barnehage i Trondheim kommune.</p>
<p>Sametingsrådet har også bevilget tilskudd til pedagogisk materiell. I år var det bare én søker til denne ordningen. Davvi Girji AS har fått kr 1 568 800 til utvikling av en materiellpakke med pedagogisk materiell som stimulerer til bruk av sanser og fysisk aktivitet.</p>
<p type="title">Bevilgninger til barnehager over hele landet</p>
<p>Sametingsrådet bevilget også kr 7 120 000 i tilskudd til samiske barnehager og samiske avdelinger i norske barnehager. Tilskuddet er i år fordelt til 31 barnehager, både private og kommunale samiske barnehager og avdelinger.</p>
<p>I tillegg er det tildelt kr 2 535 000 i tilskudd til samisk språkopplæring for barn i norske barnehager. Her ble tilskuddet fordelt til 31 barnehager over hele landet.</p>
<p><em type="italic">– Tilskuddsordningene ved Sametinget er med på å gjøre en forskjell. </em><em type="italic">Barnehager over hele Norge vil nå kunne styrke sitt tilbud og gi barn et bedre samiskspråklig hverdag på grunn av tilskuddsordningen. For oss er det viktig å ha barn i fokus og jobbe for at de skal ha det beste tilbudet og årets tildelinger er viktige for å </em><em type="italic">nå dette målet, avslutter Mikkelsen. </em></p>
<p xml:lang="nno">For spørsmål eller intervju, kontakt sametingsråd Mikkel Eskil Mikkelsen, mob. +47 917 42 161.</p>
<p>Bilder av Mikkel Eskil Mikkelsen</p>
</body></document>