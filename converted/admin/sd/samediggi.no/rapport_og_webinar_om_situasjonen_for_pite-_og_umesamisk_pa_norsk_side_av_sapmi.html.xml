<document xml:lang="nob" id="no_id"><header><title>Rapport og webinar om situasjonen for pite- og umesamisk på norsk side av Sápmi - Sametinget</title><genre code="admin"/><author><unknown/></author><year>2021</year><wordcount>357</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/rapport-og-webinar-om-situasjonen-for-pite-og-umesamisk-pa-norsk-side-av-sapmi.14363.aspx</origFileName><parallel_text xml:lang="sma" location="reektehtse_jih_webinaare_pijte-_jih_upmejesaemien_gieletsiehkien_bijre_saepmien_noorjen_bielesne.html"/><parallel_text xml:lang="sme" location="raporta_ja_webinara_bihtan-_ja_ubmisamegielaid_dili_birra_norgga_beale_samis_.html"/><parallel_text xml:lang="smj" location="diedadus_ja_webinarra_bihtam-_ja_ubbmemsamegielaj_dile_birra_vuona_bielen_samen.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Rapport og webinar om situasjonen for pite- og umesamisk på norsk side av Sápmi</p>
<p><em type="italic">Sametinget publiserer rapporter om situasjonen for pite- og umesamisk på norsk side av Sápmi og i den anledning arrangeres det to åpne webinarer denne måneden. </em></p>
<p>19. april kl. 17.00-19.00 er det webinar om situasjonen for pitesamisk. 20. april kl. 17.00-19.00 er det webinar om situasjonen for umesamisk.</p>
<p>Professor Jon Todal har på oppdrag for Sametinget utført utredning om dagens situasjon for pite- og umesamisk språk og han legger fram resultatene på webinarene.</p>
<p>Sametingsråd Mikkel Eskil Mikkelsen (NSR) mener at utredningene gir Sametinget viktig grunninformasjon om pite- og umesamisk situasjon, og en oversikt over arbeidet som er gjort for språkene.</p>
<p>– Første steg i arbeidet er å informere folk om utredningenes resultater, så de allerede fra starten kan være med å peke ut veien videre for språkets fremtid, sier Mikkelsen, som åpner og leder webinarene.</p>
<p type="title">Kommet langt med språkskiftet i Norge</p>
<p>Ifølge utredningene er språkskiftet på norsk side av Sápmi kommet langt og informanter forteller at ingen i Norge har hatt språkene som hjemmespråk, men at det er mange som gjennom slekt og kulturell tilknytning identifiserer seg med språkene. Både pite- og umesamisk har godkjente rettskrivninger og det betyr at det er mulig å revitalisere språket.</p>
<p>En revitalisering av pite- og umesamisk vil først og fremst kreve engasjement fra enkeltmennesker som ønsker å lære språket og som ønsker å føre det videre til sine barn.</p>
<p>Sametinget vil i samarbeid med de pite- og umesamiske språkmiljøene følge opp utredningene for å se på hvilke tiltak som kan igangsettes.</p>
<p>– Det er behov for tett samarbeid over landegrensene i forbindelse med revitalisering, mener Mikkelsen.</p>
<p type="title">En del av språkstrategien Giellalokten</p>
<p>Sametingets plenum anerkjente i desember 2018 språkstrategien <em type="italic">Giellalokten – Sametingets strategier for samiske språk </em>. I forbindelse med denne skal Sametinget kartlegge dagens situasjon for ume-, pite- og skoltesamisk, og se på hva som kan bidra til å øke bruken av språkene. </p>
<p><em type="italic">Rapportene om situasjonen for pite- og umesamisk på norsk side av Sápmi publiseres på Sametingets nettsider kl. 12.00 samme dagene som webinarene gjennomføres. </em></p>
<p><em type="italic">Kontaktperson: Sametingsråd Mikkel Eskil Mikkelsen (NSR), tel. +47 917 42 161, </em><em type="italic">mikkel.eskil.mikkelsen@samediggi.no </em></p>
</body></document>
