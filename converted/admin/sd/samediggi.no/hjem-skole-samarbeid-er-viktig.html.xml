<document xml:lang="nob" id="no_id"><header><title/><genre code="admin"/><author><unknown/></author><wordcount>254</wordcount><conversion_status type="standard"/><availability><free/></availability><submitter name="Kevin Brubeck Unhammer" email="unhammer@fsfe.org"/><multilingual><language xml:lang="nob"/><language xml:lang="sme"/><language xml:lang="eng"/></multilingual><origFileName>http://www.sametinget.no/layout/set/print/Opplaering/Grunnskole-og-VGS/Hjem-skole-samarbeid-er-viktig</origFileName><parallel_text xml:lang="sme" location="ruovttu-skuvlla-ovttasbargu-lea-dehalas.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p>Hjem-skole samarbeid er viktig / Grunnskole og VGS / Opplæring / Forsiden - Sametinget</p>
<p type="title">Hjem-skole samarbeid er viktig</p>
<p xml:lang="sme">21. januar 2015</p>
<p>Sametingsrådet ved Silje Karine Muotka og Foreldreutvalget for grunnskolen/FUG ved utvalgsleder Elisabeth S. Gundersen og utvalgsmedlem Laila A. Nutti, møttes forrige uke i Karasjok for å drøfte samisk hjem-skole samarbeid.</p>
<p>Sametingsrådet ved Silje Karine Muotka mener det er avgjørende viktig at samarbeidet mellom foreldre/foresatte og lærerne fungerer optimalt. Først og fremst fordi det skaper en tryggere skolehverdag for elevene, men også for å gi skolene det beste grunnlag i arbeidet med å tilrettelegge for elevenes sosiale- og kognitive utvikling.</p>
<p><em type="bold">- Jeg er glad for at utvalget har samisk representasjon, - det er betryggende at FUG kjenner godt til utfordringene i samiske områder, sier sametingsrådet ved Silje Karine Muotka. </em></p>
<p>FUG er oppmerksom på at samiske foreldre kan oppleve utfordringer i samarbeidet med skolen som er ukjent for de fleste andre foreldre i Norge.</p>
<p><em type="bold">- Ikke minst gjelder dette retten til språkopplæring. Vi tror samiske skoleforeldre ville være tjent med å etablere et nettverk, ikke minst for å bli en tydelig stemme overfor både Sametinget, myndighetene i Oslo og oss i FUG. Med vår kunnskap om samarbeid hjem-skole, vil vi gjerne være med å bidra om foreldrene etablerer nettverket, sier FUG-leder Elisabeth S. Gundersen. </em></p>
<p>Partene er enige om at det er viktig å treffes jevnlig for å drøfte behovene i områder med samisk opplæringstilbud, og å bidra med å legge til rette for et godt og nyttig skole-hjem samarbeid som kommer samiske elever til gode.</p>
</body></document>
