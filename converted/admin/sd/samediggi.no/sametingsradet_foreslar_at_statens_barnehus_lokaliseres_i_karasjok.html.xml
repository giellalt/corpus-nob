<document xml:lang="nob" id="no_id"><header><title>Sametingsrådet foreslår at Statens barnehus lokaliseres i Karasjok - Sametinget</title><genre code="admin"/><author><unknown/></author><year>2023</year><wordcount>400</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/sametingsradet-foreslar-at-statens-barnehus-lokaliseres-i-karasjok.23607.aspx</origFileName><parallel_text xml:lang="sme" location="samediggeraddi_evttoha_ahte_stada_manaidviessu_asahuvvo_karasjohkii.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Sametingsrådet foreslår at Statens barnehus lokaliseres i Karasjok</p>
<p><em type="bold">Sametingsrådet mener at det er avgjørende for plasseringen av Statens barnehus i Finnmark at det sikrer et reelt tilbud til samiske barn. Da må samisk språk- og kulturkompetanse være på plass, i tillegg til den faglige barnekompetansen innenfor vold og overgrep, sier sametingsråd Runar Myrnes Balto (NSR).   </em>   </p>
<p>Runar Myrnes Balto    Kenneth Hætta</p>
<p>Finnmark politidistrikt fikk i 2022 i oppdrag fra Politidirektoratet å etablere Statens barnehus i det samiske kjerneområdet i Finnmark. I oppdraget er det presisert at etableringen av et barnehustilbud i det samiske kjerneområdet skal inkludere alle barn og særlig sårbare voksne bosatt i Finnmark. Bakgrunnen for etableringen er å sikre at samiske barn utsatt for vold og overgrep får et tilbud tilpasset eget språk og kultur.</p>
<p>Sametingsrådet anser at det er helt klart av oppdragsbrevet fra regjeringen til Politidirektoratet at intensjonen med opprettelsen av et barnehus i Finnmark er å sikre et tilbud til samiske barn med samisk språk og kulturkompetanse i tillegg til den faglige barnekompetansen innenfor vold og overgrep.</p>
<p>Sametingsrådets vurdering er at en lokalisering av Statens Barnehus i Karasjok vil kunne fylle både krav til barnefaglig kompetanse, samt samisk språk og kulturkompetanse. Karasjok har allerede et solid samisk fagmiljø innen helse, blant annet ved Samisk nasjonal kompetansetjeneste – psykisk helsevern og rus (SANKS) og spesialistlegesenteret i Karasjok.</p>
<p>– Argumentene om mindre antall avhør i Indre Finnmark kan ikke være utslagsgivende, gitt Stortingets bestilling av et barnehus som ivaretar tilbudet til samiske barn i samiske kjerneområder, sier Myrnes Balto.</p>
<p>Sametingsrådet presiserer at den samiske befolkning er en minoritet i forhold til majoritetsbefolkningen og følgelig vil antall avhør også være færre. Det er verdt å merke seg at logistikk ikke har hindret andre institusjoner som behandler barn å etablere seg i Karasjok.</p>
<p>– Staten har et menneskerettslig ansvar for å trygge samiske barn mot vold og overgrep. Det vil kunne best løses gjennom en lokalisering i Karasjok, sier Myrnes Balto.</p>
<p>Sametingsrådet har gitt en høringsuttalelse til Finnmark politidistrikt i denne saken, og vil også løfte denne saken til plenum i mars. Sametinget er særskilt nevnt i oppdraget som en institusjon som skal innlemmes i prosessen med lokalisering av Barnehuset og sametingsrådet vil derfor be om konsultasjoner med regjeringen i saken.</p>
<p>Les sakspapirene til plenumssaken: Sak 9/23 - Etablering av Statens Barnehus i Finnmark</p>
<p><em type="italic">For spørsmål eller intervju, kontakt sametingsråd Runar Myrnes Balto (NSR), tlf 977 73 778, e-post </em><em type="italic">runar.myrnes.balto@samediggi.no </em>  </p>
</body></document>
