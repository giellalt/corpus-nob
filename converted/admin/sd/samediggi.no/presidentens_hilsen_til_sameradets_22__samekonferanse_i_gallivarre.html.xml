<document xml:lang="nob" id="no_id"><header><title>Presidentens hilsen til Samerådets 22. samekonferanse i Gällivarre - Sametinget</title><genre code="admin"/><author><unknown/></author><year>2022</year><wordcount>511</wordcount><conversion_status type="standard"/><availability><free/></availability><multilingual/><origFileName>https://sametinget.no/saernieh/presidentens-hilsen-til-sameradets-22-samekonferanse-i-gallivarre.21567.aspx?sprak=1</origFileName><parallel_text xml:lang="sme" location="presideantta_dearvvuodat_samiradi_22__samekonferansii_jiellevaris.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Presidentens hilsen til Samerådets 22. samekonferanse i Gällivarre</p>
<p><em type="italic">Sametingspresident Silje Karine Muotkas tale under Samerådets samekonferanse i Gällivarre, som holdes 10.-14. august 2022. </em></p>
<p>Kjære alle sammen!</p>
<p>Takk for muligheten til å hilse Samerådets samekonferanse. Først vil jeg få uttrykke gleden over å kunne samles igjen. Det er allikevel med et savn knyttet til våre brødre og søstre i Russland. Dette viser hvordan vi som urfolk er prisgitt forholdene i de statene vi lever i.</p>
<p>Sametinget i Norge og Samerådet har alltid hatt et tett og godt samarbeid. Både i arbeidet her hjemme og internasjonalt.</p>
<p>Det samiske samfunnet trenger sterke institusjoner og sterke stemmer. Også vi som representerer de demokratiske og representative institusjonene, Sametingene – trenger et sterkt sivilsamfunn og sterke organisasjoner rundt oss.</p>
<p>Vi trenger et sivilsamfunn som jobber med og fremmer samiske saker, både på egenhånd eller i samarbeid med Sametingene. Og ikke minst så trenger vi et sivilsamfunn og organisasjoner som gir innspill og tilbakemeldinger til Sametingene.</p>
<p>Med Samerådets lange historie, brede portefølje og forankring i det samiske samfunnet, kan vi trygt si at Samerådet er den viktigste allsamiske organisasjonen i det samiske sivilsamfunnet.</p>
<p>Samerådets arbeid har ikke bare vært viktig for det samiske folk, men også for urfolk verden over. Gjennom mange tiår har Samerådet hatt en sentral rolle i arbeidet med å fremme urfolks rettigheter i FN og Arktisk Råd. Og som vi skal høre mer om i morgen er Samerådet allerede godt i gang med strategisk arbeid rettet mot EU.</p>
<p>Jeg ønsker å trekke fram Samerådets rolle i arbeidet med å løse den største globale utfordringen i vår tid – klimakrisen.</p>
<p>Klimakrisen rammer oss urfolk særlig hardt. På toppen har vi en naturkrise. Dette påvirker våre levemåter og våre naturressurser. FNs naturpanel viser imidlertid noe positivt – at det biologiske mangfoldet er best ivaretatt i urfolksområder. Dette er ikke tilfeldig. Vi lever i nær tilknytning og i avhengighet til de naturressursene som omgir oss. Vi samer, vi er spesialister i våre egne områder og omgivelser.</p>
<p>Derfor er jeg takknemlig for at Samerådet har stilt sin ekspertise til disposisjon ved at Gunn-Britt Retter har gått inn urfolksplattformen i de internasjonale klimaforhandlingene. Videre har Samerådet, på oppdrag fra Sametinget i Norge, påtatt seg å utarbeide en samisk klimarapport.</p>
<p>Vi har behov for å observere, dokumentere og ikke minst formidle hva som skjer i våre områder. Vår kunnskap er vesentlig i denne sammenheng. Arbeidet med klimarapporten danner grunnlaget for et klimaseminar senere i dag, og jeg ser fram til å delta på seminaret.</p>
<p>Årets samekonferanse har temaet <span type="quote" xml:lang="sme">«empowering Sápmi»</span>. Det å styrke Sápmi, det styrker våre muligheter til å utøve vår selvbestemmelsesrett som folk. Det styrker enkeltpersoners og våre samfunns muligheter til å selv forvalte våre ressurser, kultur og næringer.</p>
<p>På samekonferansen i Åre i 1986 ble det samiske flagget vedtatt. Flagget har vært av uvurderlig verdi og har <span type="quote" xml:lang="eng">«empowered»</span> Sápmi» på mange måter. Og i løpet av årets samekonferanse skal forslaget om en samisk nasjonaljoik behandles. Det er en ny anledning til å <span type="quote" xml:lang="eng">«empower»</span> Sápmi.</p>
<p>Jeg ønsker Samerådet, delegatene og alle gjester lykke til med konferansen!</p>
<p>Tusen takk.</p>
</body></document>
