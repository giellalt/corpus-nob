<document xml:lang="nob" id="no_id"><header><title>PRM: Gir millionstøtte til utgivelser av samisk musikk og joik</title><genre code="admin"/><author><unknown/></author><year>2019</year><wordcount>293</wordcount><conversion_status type="standard"/><availability><free/></availability><origFileName>https://www.sametinget.no/Nyhetsarkiv/PRM-Gir-millionstoette-til-utgivelser-av-samisk-musikk-og-joik</origFileName><parallel_text xml:lang="sma" location="prm-millijovnh-daaarjojne-vadta-baejhkoehtimmide-saemien-musihkeste-jih-vueleste.html"/><parallel_text xml:lang="sme" location="prd-juolluda-miljovnna-ruvnno-sami-musihka-ja-ludiid-almmuheapmai.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">PRM: Gir millionstøtte til utgivelser av samisk musikk og joik</p>
<p>Sametingsrådet tildeler 1 385 000 kroner til høstens utgivelse av joik og samisk musikk. Blant de 11 innvilgede søknadene presenteres det variert og spennende samisk musikk.</p>
<p>I noen av prosjektene går den samiske joiken som en rød tråd gjennom hele prosjektet. Det har ført til et godt samisk musikkår med lyttervennlig og fengende musikk av god kvalitet. Dette viser at samisk musikk stadig er i utvikling, og at interessen for både tradisjonell joik og ny musikk er stor.</p>
<p><em type="italic">- I tillegg til søknader om utgivelse av tradisjonell joik, presenterer samiske musikere musikk som vil fenge et stort publikum. Ordningen kan være et fint springbrett for samiske artisters mulighet til å nå ut til et større publikum, sier sametingsråd Henrik Olsen. </em></p>
<p>Formålet med tildelingene er å fremme god samisk musikk som er tilgjengelig for mange. Den søkerbaserte ordningen for utgivelse av joik og samisk musikk er populær, og Sametinget registrerer stor interesse.</p>
<p>Blant annet er debutalbumet til den velkjente trioen KEiiNO tildelt støtte. Albumet vil være et globalt musikkprosjekt, der det i tillegg til egenkomposisjoner vil gis ut sanger skrevet med andre urfolksartister.</p>
<p>Saha Records AS er denne gang tildelt midler til to albumutgivelser, der en utgivelse er et etablert band og en kommer med sin første utgivelse av joik.</p>
<p>- Den ene, Felgen orkester som presenterer lyttervennlig popjoik av god kvalitet, og det første joikealbumet til Gisle Soleng. En ung joiker som ennå ikke har etablert seg. Soleng har en god og behagelig stemme som vi med tiden vil høre mye av, avslutter sametingsråd Henrik Olsen.</p>
<p>Neste søknadsfrist på tilskuddsordningen Utgivelse av joik og samisk musikk er 1. april 2020.</p>
<p><em type="italic">For spørsmål og intervju, kontakt sametingsråd Henrik Olsen, tlf +47 907 75 219 </em></p>
</body></document>
