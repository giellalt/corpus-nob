<document xml:lang="nob" id="no_id"><header><title>PRM: Togtur med ministeren om reinsdyr-tragediene</title><genre code="admin"/><author><unknown/></author><year>2018</year><wordcount>348</wordcount><conversion_status type="standard"/><availability><free/></availability><multilingual/><origFileName>https://www.sametinget.no/Nyhetsarkiv/PRM-Togtur-med-ministeren-om-reinsdyr-tragediene</origFileName><parallel_text xml:lang="sme" location="prd-togamatki-ministariin-boazoroasuid-birra.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title" xml:lang="dan">PRM: Togtur med ministeren om reinsdyr-tragediene</p>
<p><em type="italic">Sametingspresident Aili Keskitalo, representanter fra reinbeitedistrikter og Samferdselsminister Ketil Solvik-Olsen møtes på onsdag for å diskutere reinsdyrpåkjørsler. </em></p>
<p>De katastrofale reinpåkjørslene langs Nordlandsbanen i fjor vakte internasjonal oppmerksomhet. I løpet av en snau uke i november i fjor ble ca. 130 reinsdyr meid ned av tog i Jillen-Njarke reinbeitedistrikt. Ifølge Bane NOR var det tekniske feil som førte til at advarsler fra reineiere ikke nådde frem under den første episoden.</p>
<p>Sametingsrådet vurderte påkjørslene som totalt uakseptabelt og ba om et hastemøte med ministeren. Under møtet 1. desember ble det lovet strakstiltak og at Sametinget og reineiere skulle bli invitert med på Nordlandsbanen i januar.</p>
<p>Onsdag 24. januar skal samferdselsministeren på togtur med Nordlandsbanen og har invitert sametingspresidenten, samt representanter fra Jillen-Njarke og Saltfjellet reinbeitedistrikt for å diskutere fremtidig tiltak mot reinpåkjørsler.</p>
<p><em type="italic">– </em><em type="italic">Vi takker for invitasjonen og ser fram til togturen. I forkant har vi blant annet gjort departementet oppmerksom på at strekninger lenger nord også er problematisk. Det var over 80 rein som ble påkjørt ved Saltfjellet i desember fjor. Vi oppfordret derfor departementet til å også invitere Saltfjellet reinbeitedistrikt, slik at de får anledning til å orientere ministeren om deres utfordringer, sier sametingspresident Aili Keskitalo. </em></p>
<p>Møtet vil være i nærheten av Mosjøen stasjon. Etter møtet skal deltagerne ut på befaring til de mest utsatte områdene.</p>
<p>– I tillegg til dette skal jeg snakke med samferdselsministeren under togturen om de mulige planene og forlengelsen av Nordlandsbanen og Arctic Railway, avslutter Keskitalo.</p>
<p xml:lang="nno">Pressen er også invitert til å delta på turen. Pressefolk som ønsker å delta, kan melde seg på til kommunikasjonssjef Susanne Moen Stephansen i Samferdselsdepartementet, mobil: 48032792.</p>
<p xml:lang="nno">Les også: Presseinvitasjon: Samferdselsministeren tar kontoret ut #påsporet på Nordlandsbanen (24. og 25. januar)</p>
<p><em type="italic">For intervju kan sametingspresident Aili Keskitalo kontaktes, +47 971 29 305. </em></p>
<p xml:lang="nno"><em type="italic">Program onsdag 24. januar: </em></p>
<p>13:16-16.42: Persontogtur på strekningen Fauske-Mosjøen. 16:50-17.25: Møte om reinsdyrpåkjørsler i Mosjøen med Samferdselsministeren og representanter for reinbeitedistrikt og Mattilsynet på Restaurant Milano, tvers over gata for Mosjøen stasjon. 17:30-18.30: Befaring med lastetraktor av reinsdyrutsatte områder sammen med Samferdselsministeren og representanter for reinbeitedistriktet på strekningen Mosjøen-Kvalfors/Trofors-Mosjøen.</p>
</body></document>
