<document xml:lang="nob" id="no_id"><header><title>PRM: Ber om raskere avklaring om rovdyrfelling</title><genre code="admin"/><author><unknown/></author><year>2018</year><wordcount>340</wordcount><conversion_status type="standard"/><availability><free/></availability><multilingual/><origFileName>https://www.sametinget.no/Nyhetsarkiv/PRM-Ber-om-raskere-avklaring-om-rovdyrfelling</origFileName><parallel_text xml:lang="sma" location="prm-verkebe-vaestiedassen-bijre-birrie-juvrevuetjemen-bijre.html"/><parallel_text xml:lang="sme" location="prd-bivda-johtileappot-oazzut-lobi-goddit-boraspiriid.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision: 154948 $; </version></header><body><p type="title">PRM: Ber om raskere avklaring om rovdyrfelling</p>
<p><em type="italic">Sametinget er ikke tilfreds med myndighetenes behandling av fellingstillatelser på rovdyr. Sametingsråd Berit Marie Eira ber myndighetene om å agere raskt. </em></p>
<p>Sametinget registrerer at det også i år har vært store kalvetap forvoldt av ørn. Sametingsråd Berit Marie Eira sier at det er for vanskelig å få fellingstillatelse på ørn.</p>
<p>– Jeg føler at Miljødepartementet ikke tar ørneskadene alvorlig, sier Eira.</p>
<p>Et forsøksprosjekt om ørneskader i Troms er ikke satt i gang slik Stortinget har forutsatt. Prosjektet skulle omfatte både sauenæringen og reindriftsnæringen.</p>
<p>Problemene med rovdyr øker fra år til år, og nå gjør også bjørn skade i reinflokker. Denne uken har to bjørner herjet i en reinflokk i Kautokeino og forårsaket store skader, ifølge reindriftsutøverne i området. I dette tilfellet skjedde skaden dessuten utenfor bjørneområdet.</p>
<p>Sametingsråd Berit Marie Eira mener at saksbehandlingstiden på å få tillatelse til å felle bjørn er for lang.</p>
<p>– Det er viktig å få fellingstillatelse i slike saker så fort som mulig for å forhindre større katastrofer. Sametinget forventer at rovviltmyndighetene tar ut skadedyr straks skaden er skjedd. Dette må også gjelde skader som skjer i sauenæringe, sier Eira.</p>
<p type="title">Tar mer hensyn til rovdyr enn beitedyr</p>
<p>Sametingsråden sier videre at Sametinget ikke er fornøyd med at Troms og Finnmark er pålagt å ha seks ynglinger av bjørn.</p>
<p>– I og med at dette bestandsmålet ikke er nådd så må alle søknader om lisensfelling avgjøres av Miljødirektoratet. Det forsinker saksbehandlingstida, som igjen rammer både reindriften og sauenæringen, sier Eira.</p>
<p>Sametingsråden mener at miljømyndighetene tar mer hensyn til rovdyrene enn beitedyrene, og påpeker at det ikke er i samsvar med Stortingets vedtak om at det skal være både beitedyr og rovdyr i Norge.</p>
<p>– I 2015 opplevde vi store tap i saueholdet forårsaket av bjørn, spesielt i Øst-Finnmark. Det ble da ikke gitt tillatelse til å ta ut bjørn. Det er enda et eksempel på at miljømyndighetene tar større hensyn til rovdyr enn til beitedyr, avslutter Eira.</p>
<p><em type="italic">For intervju, kontakt sametingsråd </em><em type="italic">Berit Marie Eira </em><em type="italic">, mob. </em><em type="italic">913 28 626 </em></p>
</body></document>