<document xml:lang="nob" id="no_id"><header><title>Sametingets handlingsplan mot vold 2023-2025 - Sametinget</title><genre code="admin"/><author><unknown/></author><year>2024</year><wordcount>466</wordcount><conversion_status type="standard"/><availability><free/></availability><multilingual/><origFileName>https://sametinget.no/adasa/sametingets-handlingsplan-mot-vold-2023-2025.31066.aspx?sprak=1</origFileName><parallel_text xml:lang="sme" location="samedikki_doaibmaplana_veahkavalddi_vuosta_2023-2025.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Sametingets handlingsplan mot vold 2023-2025</p>
<p><em type="italic">Sametingets handlingsplan mot vold 2023-2025 ble vedtatt 6. desember 2023 i Sametingets plenum, sak 55/23. </em></p>
<p>Les Sametingets handlingsplan mot vold 2023-2025</p>
<p xml:lang="sme">Nordsamisk: Sámedikki doaibmaplána veahkaválddi vuostá 2023-2025 Sørsamisk: Saemiedigkien dahkoesoejkesje vædtsoehvoeten vööste 2023-2025</p>
<p>– Vold og overgrep er det største tause samfunnsproblemet vi har i Sápmi. Å forebygge denne volden er derfor noe av det viktigste vi kan arbeide med, og det er et arbeid som krever bredt samarbeid, sier sametingsråd Berit Marie Eira.</p>
<p>Forskning viser at 49% av samiske kvinner har opplevd vold i løpet av livet. Nesten halvparten av de samiske kvinnene rapporterer om fysisk, psykisk eller seksuell vold i barndommen. 23% av de samiske mennene rapporterer om vold.</p>
<p>Rapporten <span type="quote" xml:lang="nno">«Om du tør å spørre, tør folk å svare»</span> fra 2017 peker på at det kan eksistere særlige utfordringer i møte med samiske brukere. Manglende tillit til hjelpeapparat og politi samt manglende samisk språk og kulturkompetanse i hjelpeapparatet er viktige momenter i denne sammenheng. Saminor-studien om vold og overgrep blant den samisk-norske befolkningen i Norge finner liknende mønstre for voldsutsatthet blant samer som hos andre arktiske urfolk, noe som i urfolksforskningen ofte relateres til historiske overgrep som kolonimakten har begått mot urfolk.</p>
<p xml:lang="dan">Vold er et omfattende samfunnsproblem, et menneskerettsproblem, et demokratisk problem, et likestillingsproblem, et kriminalitetsproblem og et folkehelseproblem.</p>
<p>Vold i de samiske samfunn bremser utviklingen av de samiske samfunn og levesett. I denne sammenheng blir arbeidet mot vold overordnet viktig for Sametinget.</p>
<p>Sametingets målsetning er et samisk samfunn hvor alle lever uten frykt, vold og overgrep.</p>
<p>I Sametingets melding om likestilling, « <em type="italic">Sábme jállu» </em>(2020), er vold i samiske samfunn definert som et av innsatsområdene. Det ble definert noen strategier for å oppnå målet. </p>
<p>Sametingsmeldingen følges opp av Sametingets handlingsplan mot vold i samiske samfunn 2023-2025.</p>
<p>Å arbeide mot vold i samiske samfunn fordrer tett samarbeid med statlige myndigheter. Sametinget har vært aktiv konsultasjonspart overfor Regjeringen i utformingen av « <em type="italic">Frihet fra vold. Regjeringens handlingsplan for å forebygge og bekjempe vold i nære relasjoner 2021-2024 </em>». Gjennom konsultasjoner med Sametinget ble det for første gang utformet et eget kapittel med tiltak for å forebygge og bekjempe vold og overgrep i samiske samfunn. Høsten 2023 var Sametinget i konsultasjoner med regjeringen om « <em type="italic">Opptrappingsplan mot vold i nære relasjoner </em>». I Sametingets innspill til regjeringen pekte vi på utfordringer i kampen mot vold: behov for mer forskning, manglende kompetanse i hjelpeapparatet, holdningsendringer og voldsforebyggende arbeid i skole og barnehage. Dette er nærmere omtalt i Sametingets melding om likestilling, « <em type="italic">Sábme jállu» </em>. </p>
<p>I juni 2023 avleverte Sannhets- og forsoningskommisjonen sin rapport om fornorskningspolitikken mot samene. Kommisjonen kartla at vold har vært brukt over lang tid og på flere samfunnsarenaer mot den samiske befolkning. Dette har vært med på å prege det samiske samfunn både på individuelt og kollektivt nivå.</p>
</body></document>
