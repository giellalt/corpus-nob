<document xml:lang="nob" id="no_id"><header><title>Sametingets reviderte budsjett 2020 - Sametinget</title><genre code="admin"/><author><unknown/></author><year>2020</year><wordcount>526</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/sametingets-reviderte-budsjett-2020.4800.aspx</origFileName><parallel_text xml:lang="sme" location="samedikki_reviderejuvvon_buseahtta_2020_.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Sametingets reviderte budsjett 2020</p>
<p><em type="italic">Sametingsrådet har i sitt forslag til revidert budsjett for 2020 videreført tiltak til støtte for nærings- og kulturlivet i Sápmi, som også er hardt rammet av korona. </em><em type="italic">– </em><em type="italic">Det er også gledelig at vi med dette forslaget kan gi prisstigning til alle våre direktetilskuddsmottakere, sier sametingsråd Henrik Olsen (NSR). </em></p>
<p>Det samiske samfunnet er i likhet med resten av verden også berørt av den pågående Korona-situasjonen, og Sametingets reviderte budsjett påvirkes av det.</p>
<p>Henrik Olsen    Kenneth Hætta     – Dette er en kritisk tid for samisk nærings- og kulturliv, og fra sametingsrådet har vi allerede vedtatt en rekke tiltak som fokuserer på å støtte opp om samfunnet vårt. Det er svært viktig og vi viderefører det fokuset i vårt forslag til revidert budsjett, sier sametingsråd Henrik Olsen (NSR).</p>
<p>Sametingsrådet henvendte seg til Kommunal- og moderniseringsdepartementet i mars i år med en forventning om 10,8 millioner kroner i støtte over revidert nasjonalbudsjett. Tidligere denne uken ble det kjent at regjeringen foreslår en innvilgning på 4 millioner over revidert nasjonalbudsjett til koronatiltak til det samiske næringslivet. Denne bevilgningen vil dekke inn deler av de ekstratiltakene som sametingsrådet har vedtatt.</p>
<p>– Det er gledelig at regjeringen har møtt noen av våre bekymringer for det samiske næringslivet i denne tiden, og det vil være viktig å sikre flertall i Stortinget for dette forslaget. Vi har også videre forventninger om at sentrale myndigheter bidrar med likviditetsstøtte og krisepakker som treffer både samiske næringer og samisk kulturliv på en god måte i denne tiden, sier sametingsråd Henrik Olsen.</p>
<p>Sametingsrådet møter Stortingets finanskomité til et digitalt møte tirsdag 19. mai, der dette vil være noen av temaene som blir diskutert.</p>
<p type="title">Ny samisk kommune</p>
<p>Regjeringen har i sitt forslag til revidert nasjonalbudsjett for 2020 foreslått 2,25 millioner kroner som en tilleggsbevilgning, som skal gå til innlemmelse av Tjeldsund kommune i forvaltningsområdet for samisk språk fra 1. juli 2020.</p>
<p>– Vi er glade for å kunne ønske Tjeldsund kommune velkommen som en del av det samiske forvaltningsområdet. Det vil være en stor styrke for det samiske språket, kulturen og samfunnet i det markasamiske området. Det sikrer et bedre språktilbud til de samisktalende innbyggerne i området og vi ser frem til et tett samarbeid med kommunen, sier sametingsråd Mikkel Eskil Mikkelsen (NSR), ansvarlig for språk.</p>
<p><em type="italic">Av andre høydepunkt i Sametingets reviderte budsjett 2020 finner man blant annet: </em></p>
<p>Samisk hus i Oslo foreslås som fast språksenter og aktivitetstilskuddet til språksentrene økes.</p>
<p>Stipend for samisk ungdom som skal delta i opplæringsprogrammet til Disney Animation innen kunst, animasjon, film og grafikk. Stipendet finansieres i samarbeid med de andre sametingene og Samerådet, og skal dekke reise og opphold i Los Angeles, USA. Andelen til Sametinget i Norge er på kr. 60.000,-.</p>
<p>Alle mottakere av direkte tilskudd får 2,4 % prisstigning i revidert budsjett, slik at de til sammen får 3 % prisstigning i 2020.</p>
<p>Sametinget har et underskudd fra 2019 på kr 1 008 000 som er dekket inn i sametingsrådets forslag til revidert budsjett.</p>
<p>Sametingets plenum behandler revidert budsjett under det digitale plenumsmøtet 11. juni.</p>
<p>Sametingets reviderte budsjett 2020 - sametingsrådets forslag til innstilling</p>
<p><em type="italic">For intervju om Sametingets reviderte budsjett, kontakt sametingsråd Henrik Olsen (NSR), telefon: 90775219 </em></p>
</body></document>
