<document xml:lang="nob" id="no_id"><header><title>– Et nødvendig løft for samisk næringsliv - Sametinget</title><genre code="admin"/><author><unknown/></author><year>2020</year><wordcount>291</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/et-nodvendig-loft-for-samisk-naringsliv.4726.aspx</origFileName><parallel_text xml:lang="sme" location="_sami_ealahuseallima_darbbaslaccat_lokten.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">– Et nødvendig løft for samisk næringsliv</p>
<p><em type="italic">Revidert statsbudsjett gir samiske bedrifter et viktig pusterom. Sametingspresident Aili Keskitalo (NSR) er glad for at regjeringen støtter opp om noen av Sametingets bekymringer. </em></p>
<p>– Det samiske samfunnet er i likhet med øvrig storsamfunnet i en krisesituasjon og vi er glade for at regjeringen har tatt noen av våre bekymringer på alvor. Fire millioner til krisetiltak for næringslivet i Sápmi er et nødvendig løft for våre sårbare bedrifter, sier sametingspresident Aili Keskitalo (NSR).</p>
<p><em type="italic">Regjeringen la i dag 12. mai frem sitt forslag til revidert nasjonalbudsjett for 2020 der regjeringen foreslår følgende: </em></p>
<list><p type="listitem">4 millioner kroner som skal gå til det samiske næringslivet rammet av koronakrisen.</p>
<p type="listitem">2,25 millioner kroner som skal dekke merutgifter i forbindelse med innlemming av Tjeldsund kommune i Troms og Finnmark i forvaltningsområdet for samisk språk fra 1. juli 2020.</p>
<p type="listitem">6 millioner kroner til videre arbeid med samlokalisering av Samisk videregående skole og reindriftsskole, og det samiske nasjonalteateret Beaivváš i Kautokeino.</p>
</list><p>Sametinget er også glad for at regjeringen i revidert budsjett gir 10 millioner ekstra til avbøtende tiltak til reindrifta, som har vært igjennom en uvanlig utfordrende vinter med store snømengde, låste beiter og foringsbehov denne vinteren.</p>
<p type="title">Revidert budsjettforslag klart denne uken</p>
<p>Sametingsrådet henvendte seg i mars i år til Kommunal- og moderniseringsdepartementet med en forventning om 10,8 millioner kroner i støtte over revidert nasjonalbudsjett.</p>
<p>– Sametingsrådet vil senere denne uken legge frem vårt forslag til revidert budsjett, der økningen fra regjeringen også vil være innarbeidet. Vi har allerede iverksatt flere tiltak som er ment å støtte opp om det samiske nærings- og kulturlivet i denne vanskelige tiden, og vi vil fortsatt ha fokus på det i tiden fremover, sier sametingspresident Aili Keskitalo.</p>
<p><em type="italic">For intervju, kontakt sametingspresident Aili Keskitalo, tlf: 971 29 305 </em></p>
</body></document>
