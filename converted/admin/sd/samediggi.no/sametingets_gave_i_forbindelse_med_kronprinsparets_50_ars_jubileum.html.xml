<document xml:lang="nob" id="no_id"><header><title>Sametingets gave i forbindelse med Kronprinsparets 50 års jubileum - Sametinget</title><genre code="admin"/><author><unknown/></author><year>2023</year><wordcount>528</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/sametingets-gave-i-forbindelse-med-kronprinsparets-50-ars-jubileum.27202.aspx</origFileName><parallel_text xml:lang="sme" location="samedikki_skeangkka_ruvdoprinsabara_50_jagi_avvudeami_oktavuodas.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Sametingets gave i forbindelse med Kronprinsparets 50 års jubileum</p>
<p><em type="italic">Sametinget gratulerer Kronprinsparet med 50 års dagene som feires i dag 25.august. I den anledning ønsker Kronsprinsparet ingen gaver, men for at feiring skal komme flere til gode, ønsker de heller at de av gjestene som selv ønsker det, bidrar med noe som kan skape glede i eget nærmiljø. Sametinget vil derfor gi en gave på 10 000 kroner til Girko SOS/ Kirkens SOS og den samiskspråklige tjenesten de tilbyr.   </em>   </p>
<p>Kronprinsparet    Sølve Sundsbø / Det kongelige hoff</p>
<p>Dagens samiske ungdom har andre oppvekstvilkår enn tidligere generasjoner. De har rett til opplæring i sitt språk og sin kultur. Mange har oppdaget at deres bakgrunn har verdi. Det samiske får utvikle seg.</p>
<p>Utviklingen av det samiske gir også utfordringer. Noen samer utsettes for grov kritikk og også trusler når de viser sin bakgrunn, og ikke minst når de fremmer meninger om samiske forhold i offentligheten. I sosiale medier kritiseres de på grunn av sin samiske identitet. Dette kan prege en ung person.</p>
<p>Det er kritikk og forakt, inngrep som truer våre tradisjonelle næringer, stygge og uheldige ordskifter i media, og krig og usikkerhet i verden som er blitt en del av hverdagen. Det er mange eksempler vi kan nevne. Fosen-saken er et eksempel. Samisk ungdom har markert sin motstand mot at den norske stat ikke respekterer Høyesterettsdommen i Fosen-saken. Hva skjer? Ingen ting. Reindrifta hånes og ses på som en bremsekloss for all utvikling i nordområdene. Og nå når valgkampen i kommunevalget er i gang, brukes motstanden mot samer og det samiske som valgflesk. Alt dette skal våre unge se og tåle. Det er kanskje ikke alltid man tåler det.</p>
<p>Livet er aldri ensartet, og i et ungt liv skjer ofte endringene fortere. På et øŧeblikk kan livet endres fra å ha det bra til å bli en utfordrende situasjon. Av og til kan man føle at livet er så tungt at man ikke vil leve. Noen velger å forlate denne verden. I en slik situasjon er det nødvendig at noen tar seg tid til å se og lytte til en person før det er for sent. Noen som vet hvilke utfordringer ungdommen sliter med, og som kjenner det samiske og behersker samisk språk.</p>
<p>Girku SOS/Kirkens SOS er landets største døgnkontinuerlige nødhjelp via telefon og internett. Du kan ta kontakt dersom livet ditt er tungt og du trenger noen å snakke med. Det er frivillige som jobber i Girku SOS/Kirkens SOS, og det er mulig å henvende seg til dem på norsk og nordsamisk. Sametinget ønsker at dette tilbudet også skal finnes på lule- og sørsamisk. Dette vil gjøre det lettere for samer i hele Norge å henvende seg til tjenesten på sitt eget språk. Vi vet at når man er i en virkelig krise, så kommuniserer man best på sitt eget språk. Når man kan snakke med en person som kan samisk og som har samisk bakgrunn eller kjenner det samisk godt, da slipper man å forklare den delen av sin bakgrunn til vedkommende. Det skaper trygghet og kan redde liv. Sametingets gave i forbindelse med Kronprinsparets 50 års jubileum skal gå til å styrke Girko SOS/Kirkens SOS samiskspråklige tjeneste.</p>
</body></document>
