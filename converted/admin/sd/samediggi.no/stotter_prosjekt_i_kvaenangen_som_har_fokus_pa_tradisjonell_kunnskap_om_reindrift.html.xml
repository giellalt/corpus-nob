<document xml:lang="nob" id="no_id"><header><title>Støtter prosjekt i Kvænangen som har fokus på tradisjonell kunnskap om reindrift - Sametinget</title><genre code="admin"/><author><unknown/></author><year>2024</year><wordcount>259</wordcount><conversion_status type="standard"/><availability><free/></availability><multilingual/><origFileName>https://sametinget.no/oddasat/doarju-proseavtta-navuonas-mas-lea-fokus-boazodoalu-arbedihtui.31911.aspx?sprak=1</origFileName><parallel_text xml:lang="sme" location="doarju_proseavtta_navuonas_mas_lea_fokus_boazodoalu_arbedihtui.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Støtter prosjekt i Kvænangen som har fokus på tradisjonell kunnskap om reindrift</p>
<p><em type="italic">Sametingsrådet gir tilskudd på 150 000 kroner til et prosjekt i Kvænangen der elever får mulighet til å bli kjent med reindrift som lokal bedrift og næring. </em></p>
<p xml:lang="sme">Berit Marie P. E. Eira    Árvu/Sametinget</p>
<p>Alle de hundre elevene i Kvænangen barne- og ungdomsskole skal lære om den tradisjonelle reindriftspraksisen og dens betydning som en næring. De skal også få kunnskap om reinsdyr, deres atferd, livsstil og betydningen reinen har i den samiske kulturen.</p>
<p>Formålet er blant annet å skape en god relasjon i lokal befolkning, der elevene får mulighet til å bli kjent med reindrift som en lokal bedrift og næring.</p>
<p>– Jeg er glad for det engasjementet skolen viser gjennom ønsket om å øke kunnskapen om samisk reindrift i skolen. Samtidig gir prosjektet elevene innsikt og forståelse for denne næringen som er en viktig del av Kvænangen, sier sametingsråd Berit Marie P. E. Eira (JSL).</p>
<p>Å temme og kjøre med rein er en kunnskap som ble brukt veldig mye før i tiden når man brukte reinen til å transportere folk eller materiell fra en plass til en annen. Imidlertid har denne praksisen avtatt betydelig i moderne tid på grunn av mer effektive transportmidler, som for eksempel snøskutere. Elever skal i prosjektet få ta del i og lære om denne spesielle tradisjonelle samiske kunnskapen.</p>
<p>Elevene skal også lære tradisjonelle metoder for tilberedning av mat.</p>
<p>– Elevene får mulighet til å lære om lokal samisk tradisjonell kunnskap gjennom praktisk arbeid. Slike prosjekter er viktige supplement i opplæringen, sier Eira.</p>
</body></document>
