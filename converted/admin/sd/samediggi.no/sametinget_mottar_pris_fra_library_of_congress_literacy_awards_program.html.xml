<document xml:lang="nob" id="no_id"><header><title>Sametinget mottar pris fra Library of Congress Literacy Awards Program - Sametinget</title><genre code="admin"/><author><unknown/></author><year>2024</year><wordcount>412</wordcount><conversion_status type="standard"/><availability><free/></availability><multilingual/><origFileName>https://sametinget.no/oddasat/samediggi-oazzu-balkkasumi-library-of-congress-literacy-awards-programmas.33651.aspx?sprak=1</origFileName><parallel_text xml:lang="sme" location="samediggi_oazzu_balkkasumi_library_of_congress_literacy_awards-programmas.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Sametinget mottar pris fra Library of Congress Literacy Awards Program</p>
<p><em type="italic">Sametinget er stolt av å kunngjøre at vi har mottatt en utmerkelse fra Library of Congress Literacy Awards Program. Denne anerkjennelsen tildeles organisasjoner i USA og internasjonalt som utmerker seg ved å tilby unike, nyskapende og bærekraftige strategier for å fremme lesing og leseferdigheter. </em></p>
<p xml:lang="nno">Ørjan Marakatt Bertelsen</p>
<p>– Vi er utrolig stolte over å motta denne prisen fra Library of Congress, sier sametingsråd Maja Kristine Jåma (NSR).</p>
<p>Denne utmerkelsen er en anerkjennelse av det arbeidet som Sametingets bibliotek har lagt ned i å utvikle prosjektet <em type="italic">Lohkh munnjien/Loga munnje/Les for meg </em>i samarbeid med Foreningen Les, Senter for samisk i opplæring og kommunene rundt om i landet. </p>
<p><em type="italic">Lohkh munnjien/Loga munnje/Les for meg </em>er en lesekampanje som har som mål å fremme lesing blant barn og unge i det samiske språkområdet. Lesekampanjen har til hensikt å styrke samiske barns språklige og kulturelle identitet gjennom høytlesning og tilgang til samisk litteratur. </p>
<p>Kampanjen sørger for at alle samiske småbarnsfamilier kan få gratis bøker fra helsestasjonen og biblioteket i sin kommune. Helsestasjonene og folkebibliotekene kan bestille bokgaver til utdeling, gratis fra Sametingets bibliotek. De kan også samarbeide om arrangementer som babysang, og høytlesing. I dag er 35 kommuner med i prosjektet. Det har vært høy etterspørsel etter bøker og materialer som er bestilt til helsestasjoner og bibliotek.</p>
<p>Library of Congress Literacy Awards Program hedrer organisasjoner som gjør en betydelig innsats for å bekjempe analfabetisme og fremme leseglede. Library of Congress Literacy Awards Program ble etablert i 2013 av Library of Congress og er dedikert til å anerkjenne og støtte organisasjoner som fremmer leseferdigheter og utdanning på en eksemplarisk måte. Programmet har som mål å inspirere til nye tilnærminger for å bekjempe analfabetisme og for å støtte utdanning over hele verden.</p>
<p>– Vi ser frem til å bygge videre på denne utmerkelsen gjennom å legge til rette for arrangementer, og i samarbeid med bibliotek, helsestasjoner og barnehager. Sametinget er også i gang med å utvikle nye måter å inspirere den samiske storfamilen til å lese høyt for barna på - <em type="italic">Áhkku ja áddjá lohkki munnje! </em>Ved å oppmuntre alle til å delta i høytlesingen, fokuseres det på kulturelle særpreg som tilhører det samiske samfunnet, noe som er utrolig viktig for både språklig og kulturell utvikling, avslutter Jåma. </p>
<p>Prisen skal deles ut i Washington DC 30. oktober i år, og Sametinget ved ansatte ved biblioteket kommer til å være til stede for å motta prisen.</p>
<p xml:lang="nno">Les mer på: https://newsroom.loc.gov/news/library-of-congress-announces-2024-literacy-awards-including-two-inaugural-prizes/s/ba65a921-1ec9-4ad2-8f6b-17c1cea43b7c</p>
</body></document>
