<document xml:lang="nob" id="no_id"><header><title>Umesamisk språk får en grammatikkbok - Sametinget</title><genre code="admin"/><author><unknown/></author><year>2021</year><wordcount>339</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/umesamisk-sprak-far-en-grammatikkbok.18924.aspx</origFileName><parallel_text xml:lang="sma" location="upmejesaemien_giele_grammatihkegaerjam_aadtje.html"/><parallel_text xml:lang="sme" location="giellaoahppagirji_ubmisamegillii.html"/><parallel_text xml:lang="smj" location="ubbmemsamegiella_oadtju_grammatihkkagirjev_.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Umesamisk språk får en grammatikkbok</p>
<p><em type="italic">Hemnes umesamiske forum får 226 000 kroner i tilskudd fra sametingsrådet til å utarbeide umesamisk grammatikkbok. Sametingsråd Mikkel Eskil Mikkelsen (NSR) sier at det er et stort behov for en slik bok. </em></p>
<p>Mikkel Eskil Mikkelsen    Árvu/Sámediggi    – Vi vet at det er et stort ønske om å arbeide med umesamisk, og jeg er glad for at umesamisk grammatikkbok blir utarbeidet og at vi kan støtte opp om det, sier Mikkelsen.</p>
<p>Tilskuddet er en del av oppfølgingen av Beaiveálgu-erklæringen. Sametingsrådet vil i denne valgperioden styrke umesamisk språk med slike tiltak og satsing som gjør det mulig å revitalisere umesamisk.</p>
<p>Umesamisk ble på norsk side tradisjonelt snakket i Rana, Hemnes og Korgen i Nordland, og umesamisk grenser til språkområdene for pitesamisk i nord og sørsamisk i sør.</p>
<p>Sametinget har gjennomført en utredning om situasjonen til umesamisk språk. Den viser at på norsk side av Sápmi finnes det ikke språkfaglige ressurser og læremidler i umesamisk, og heller ingen som snakker umesamisk. I utredningen kommer det fram blant annet at det er et stort behov for læremidler, og da spesielt i grammatikk.</p>
<p>– Dette gjør det mulig å revitalisere umesamisk, fordi det da blir mulig å arrangere språkkurs og lære umesamisk på skolen, sier Mikkelsen.</p>
<p>Langtidsmålet i Sametingets strategi for språksatsing Giellalokten, er å få flere samisktalende i alle samiske språk. Revitalisering av umesamisk krever likevel stor politisk satsing. Det er en utfordring at det er så få som kan språket.</p>
<p>Sametingsråd Mikkel Eskil Mikkelsen sier at Sametinget er avhengige av aktive språkmiljø for å revitalisere umesamisk. Arbeidet krever solid satsing og ansvar både fra private personer, språkmiljøer, lokale samfunn, samfunnet, institusjoner, politikere og myndighetene.</p>
<p>–Dersom vi skal lykkes med dette, må det være personer som vil lære og bruke umesamisk. Sametinget har under koronatiden vært nødt til å utsette planlagte folkemøter om revitalisering av umesamisk, men vi gir ikke opp og håper vi får anledning til gjennomføre folkemøtene til neste år, sier Mikkelsen.</p>
<p><em type="italic">For intervju, kontakt </em><em type="italic">Mikkel Eskil Mikkelsen (NSR), tel. +47 917 42 161, </em><em type="italic">mikkel.eskil.mikkelsen@samediggi.no </em><em type="italic">. </em></p>
</body></document>
