<document xml:lang="nob" id="no_id"><header><title>Tilskudd til dokumentering av rovvilttap - Sametinget</title><genre code="admin"/><author><unknown/></author><year>2024</year><wordcount>298</wordcount><conversion_status type="standard"/><availability><free/></availability><multilingual/><origFileName>https://sametinget.no/oddasat/doarjja-duodastit-boraspirevahagiid.33221.aspx?sprak=1</origFileName><parallel_text xml:lang="sme" location="doarjja_duodastit_boraspirevahagiid_.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Tilskudd til dokumentering av rovvilttap</p>
<p><em type="italic">Sametinget har gjennom sine tilskuddsordninger for reindrift og jordbruk prioritert å gi tilskudd til tiltak og prosjekter som bidrar til dokumentasjon av beitedyr drept av rovvilt. </em></p>
<p xml:lang="sme">Berit Marie P. E. Eira    Árvu/Sametinget</p>
<p>Sametinget har nylig bevilget tilskudd på til sammen 338 500 kroner til tiltak og prosjekter som bidrar til å dokumentere rovvilttap i primærnæringene, både i jordbruket og i reindrifta.</p>
<p>– Det viser seg at moderne utstyr som drone og varmesøkende/termisk kikkert og kamera er det reindriftsnæringen har sett nytte av når det gjelder forebygging og dokumentasjon av tap, sier sametingsråd Berit Marie P. E. Eira (JSL).</p>
<p>I jordbruket og reindrifta er det store utfordringer med rovvilt, og kravene til dokumentasjon av beitedyr drept av rovvilt er strenge. Det oppleves meget krevende for næringene å få dokumentert det reelle tapet, da kadaver forsvinner raskt i naturen. Ved hjelp av drone og termisk kikkert kan dyreeier raskere komme fram til dyra ved observasjon av rovvilt, dokumentere eventuelle kadaver og få godkjent tap. Dette igjen kan føre til en mer effektiv rovviltforvaltning. Rask avklaring om tap til rovvilt i beiteområder kan også virke tapsforebyggende, da gjetere kan sette i gang tiltak for å unngå at flere dyr blir tatt.</p>
<p>Eira er veldig glad for at Sametinget har tilskuddsordninger der reindriftsutøvere og bønder kan søke om hjelp til å forebygge tap til rovvilt, samt bidra til dokumentasjon av tap.</p>
<p>– Dette bidrar til økt produksjon og bedre økonomi. I tillegg har vi støttet gjeting som forebyggende tiltak mot rovdyrtap ved å bevilge tilskudd til innkjøp av mobile gjeterhytter som gompi og diligense. Jeg håper at mange ser positivt på den søkerbaserte ordningen vi har i Sametinget og at den vil lette utfordringene næringen har i hverdagen, sier Eira.</p>
<p type="title">Liste over prosjekter som har fått tilskudd</p>
</body></document>
