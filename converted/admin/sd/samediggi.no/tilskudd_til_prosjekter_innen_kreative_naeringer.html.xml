<document xml:lang="nob" id="no_id"><header><title>Tilskudd til prosjekter innen kreative næringer - Sametinget</title><genre code="admin"/><author><unknown/></author><year>2024</year><wordcount>298</wordcount><conversion_status type="standard"/><availability><free/></availability><multilingual/><origFileName>https://sametinget.no/adasa/tilskudd-til-prosjekter-innen-kreative-naringer.34828.aspx?sprak=1</origFileName><parallel_text xml:lang="sme" location="doarjja_hutkasealahusaid_proseavttaide.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Tilskudd til prosjekter innen kreative næringer</p>
<p><em type="italic">Sametingsrådet gir til sammen 84 900 kroner til to prosjekter innen kreative næringer. </em></p>
<p><em type="italic">Leonardsen film </em>i Kautokeino får 48 900 til prosjektet Indigenous Arthouse Cinema / investeringsmidler til filmproduksjonsforetak i Kautokeino. Leonardsen Film vil utvide og oppgradere teknisk utstyr for å kunne delta i samiske produksjoner og prosjekter, samt spille en aktiv rolle i den voksende bølgen av samisk film som nå utfolder seg nasjonalt og internasjonalt. </p>
<p>Foretaket er opptatt av særegne stemmer innen det samiske filmfeltet, engasjerer seg i prosjekter som søker nye veier, og utforsker det som kan kalles Arthouse filmer (kunstfilmer), som er en måte å lage filmfortellinger på som utfordrer og eksperimenterer med filmkonvensjoner og sjangere.</p>
<p xml:lang="sme">Silje Karine Muotka    Ørjan Marakatt Bertelsen/Sámediggi</p>
<p>− Dette er en investering som styrker inntjeningen og er nødvendig for å skape større lønnsomhet, sier sametingspresident Silje Karine Muotka (NSR).</p>
<p>Det andre prosjektet som får tilskudd fra sametingsrådet, er <em type="italic">Ailo Productions AS </em>i Trondheim som får 36 000 kroner til prosjektet lulesamisk medieinnhold til alle. </p>
<p>Ailo Productions AS ønsker å skape en plattform som unge samer og musikkinteresserte kan gå til for å lære seg om musikk, høre lulesamisk, bli underholdt og være med i et fellesskap - gjennom musikken. For å gjennomføre dette, trengs det utstyr i form av videokamera med tilbehør, mikrofoner og belysning.</p>
<p>Ailo Productions AS håper at effekten av dette prosjektet blir en større åpenhet mellom musikkbransjen i Sápmi og publikum, samt at han kan inspirere nye, unge talenter til å følge sin drøm.</p>
<p>− Tiltak for å spre og inspirere til lulesamisk musikk og kultur er positivt. Sápmi har behov for innhold som speiler det kreative miljøet innad i Sápmi, sier sametingspresidenten.</p>
<p>Tilskuddene på til sammen 84 900 kroner gis fra tilskuddsordningen Samisk reiseliv, kreative næringer og samisk mat.</p>
</body></document>
