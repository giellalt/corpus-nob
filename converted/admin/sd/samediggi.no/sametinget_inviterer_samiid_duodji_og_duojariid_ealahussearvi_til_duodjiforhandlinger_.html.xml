<document xml:lang="nob" id="no_id"><header><title>Sametinget inviterer Sámiid Duodji og Duojáriid Ealáhussearvi til duodjiforhandlinger  - Sametinget</title><genre code="admin"/><author><unknown/></author><year>2023</year><wordcount>538</wordcount><conversion_status type="standard"/><availability><free/></availability><multilingual/><origFileName>https://sametinget.no/oddasat/samediggi-bovde-samiid-duoji-ja-duojariid-ealahussearvvi-duodjesiehtadallamiidda.25808.aspx?sprak=1</origFileName><parallel_text xml:lang="sme" location="samediggi_bovde_samiid_duoji_ja_duojariid_ealahussearvvi_duodjesiehtadallamiidda.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Sametinget inviterer Sámiid Duodji og Duojáriid Ealáhussearvi til duodjiforhandlinger</p>
<p><em type="bold">Sametingets plenum vedtok i fjor høst å avvikle duodji-registeret etter at duodji-organisasjonene Sámiid Duodji og Duojáriid Ealáhussearvi har foreslått det over flere år. Plenum vedtok også å innlemme deler av hovedavtalen inn i næringsavtalen. </em>   </p>
<p>Runar Myrnes Balto</p>
<p>– Siden vedtaket har vi jobbet med å gjennomføre vedtaket. Det har vært krevende når bare en av foreningene, Sámiid Duodji ønsket å stille til innledende diskusjoner. Men med dem har vi siden januar forhandlet om et rammeverk for duodji-forhandlingene. Løsningen er at det blir et nytt første kapittel i næringsavtalen for 2024 som har med sentrale elementer fra den gamle hovedavtalen, sier sametingsråd Runar Myrnes Balto (NSR) som har et midlertidig ansvar for duodji-saker i sametingsråd Hans Ole Eira (Sp) sitt sykefravær.</p>
<p>Det er dermed klart for de ordinære duodji-forhandlingene, som gjelder forhandlinger om strategier og tiltak for årene 2024 og 2025. Sametinget, Sámiid Duodji og Duojáriid Ealáhussearvi starter duodji-forhandlingene 4. mai i Karasjok.</p>
<p>– Nå inviterer vi Duojáriid Ealáhussearvi og Sámiid Duodji til de ordinære duodji-forhandlingene som begynner 4. mai. Begge foreninger har varslet at de stiller, og det er bra. Jeg er glad for at vi har lagt bak oss de innledende prosessene og nå har et rammeverk, sier Myrnes Balto.</p>
<p>Siden duodji-registeret er avviklet fra 2024, har Sametinget og Sámiid Duodji i forhandlingene om del 1 av næringsavtalen blitt enige om at søkere til driftstilskuddsordningen må være sertifisert i henhold til det fornyede Sámi Duodji-merke av 1. januar 2024.</p>
<p>Sámi Duodji-merke eies av Samerådet, men administreres og distribueres av samiske håndverksorganisasjoner. I Norge er det Duodjeinstituhtta som behandler søknader om duodji-merke på vegne av Samerådet.</p>
<p>– Ved å knytte søknader om driftstilskudd opp mot Sámi Duodji-merke, synliggjør vi at Sametinget støtter opp om utviklingen til tradisjonell samisk duodji. Tradisjonell samisk duodji er et langsomt håndverk, som betyr at det tar lang tid å produsere håndverket. Det er viktig at vi har ordninger som bidrar til at man kan ha tradisjonell duodji som næring, sier sametingsråd Myrnes Balto.</p>
<p>Sametinget vektlegger også en forenkling av ordningen for den enkelte duodji-utøveren.</p>
<p>– Vi legger nå opp til at det skal bli enklere for hver duojár. Kall det gjerne en avbyråkratisering. Der man tidligere har godkjent virksomheter på produktnivå, så vil nå selve virksomheten godkjennes. Til syvende og sist tror jeg det blir mye lettere å forholde seg til driftstilskuddsordningen, sier Myrnes Balto</p>
<p>Næringsavtalen for duodji 2023 inneholder, i tillegg til driftstilskudd, flere andre tilskuddsordninger som er åpne for alle duodji-virksomheter. Her kan nevnes investeringer, utviklingstiltak, konsulentbistand, felles verksted, etablerertilskudd og markedsføring og markedstilpasning.</p>
<p>Sametingsrådet oppfordrer til at flere benytter seg av disse ordningene.</p>
<p>– Vi anbefaler duodji-virksomheter å ta i bruk de ordningene som finnes, for vi ser at midlene over duodji-avtalen ikke brukes helt opp. Søk om etablerertilskudd eller midler til utvikling og markedstilpasning. Jeg minner også om duodji-stipendet vi over avtalen har til elever på videregående skole eller høyere utdanning. Rekruttering er et viktig tiltak i å styrke satsingen på duodji, og vi vil gjerne vurdere ytterligere tiltak for å støtte opp om rekruttering til duodji gjennom avtalen, avslutter Myrnes Balto.</p>
<p><em type="italic">For spørsmål eller intervju, kontakt sametingsråd Runar Myrnes Balto (NSR), tlf +47 977 73 778 , e-post </em>runar.myrnes.balto@samediggi.no </p>
</body></document>
