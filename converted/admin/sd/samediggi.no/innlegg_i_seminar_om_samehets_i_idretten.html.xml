<document xml:lang="nob" id="no_id"><header><title>Innlegg i seminar om samehets i idretten - Sametinget</title><genre code="admin"/><author><unknown/></author><year>2022</year><wordcount>604</wordcount><conversion_status type="standard"/><availability><free/></availability><multilingual/><origFileName>https://sametinget.no/politikk/taler-og-innlegg/innlegg-i-seminar-om-samehets-i-idretten.23120.aspx</origFileName><parallel_text xml:lang="sma" location="haalome_seminaaresne_laavsemen_bijre_saemien_gaarsjelaejjaj_vooste.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title" xml:lang="nno">Innlegg i seminar om samehets i idretten</p>
<p xml:lang="nno"><em type="italic">Sametingsråd Maja Kristine Jåmas innlegg i seminar om samehets i idretten. Seminaret ble arrangert på Sametinget 8. desember 2022. </em></p>
<p>Idrett skal være fri for hets, og det er ikke akseptabelt at noen opplever å få rasistiske bemerkninger slengt etter seg, selv i kampens hete under konkurranser. Derfor gjør det vondt i hjertet å lese om episoder om samehets i forbindelse med idrett, og at spesielt våre barn og unge får tidlig erfaringer med dette.</p>
<p>Rasisme og diskriminering av samisk idrettsutøvere har forekommet i lange tider, og i ulike former som for eksempel tilrop, ekskludering, begrenset informasjon eller andre former for utestengelse. Også fremførelse av kulturelle uttrykksformer som joik med et negativt fortegn kan forekomme. Og det er langt fra bare barn og unge som hører dette, også kjente profiler med samisk bakgrunn blir utsatt for samehets.</p>
<p>Selv om dette nok forekommer i idrettsmiljøer generelt, så er det nok i fotballmiljøer det skjer oftest og høyest. Samisk idrettsmiljø vitner om at det hele blir en krevende balanseøvelse; på den ene siden ønsker man ikke å forsterke de negative holdningene som kan være tilstede i idrettsmiljøer, men på den andre side vil man sikre at samiske barn og unge ikke eksponeres for problematferd, som igjen medfører at de trekker seg bort fra idretten.</p>
<p>Idrettsarenaene skal være trygge arenaer. Det bør jobbes på ulike plan med ulike innfallsvinkler og metoder for at idretten skal være fri fra hets. Vi trenger både forskning og kunnskapsinnhenting. Sametinget vil bidra i dette arbeidet og arbeide for økt synliggjøring av problematikken nasjonalt, regionalt og lokalt.</p>
<p>SVL kommer til å fortelle om deres erfaringer med hets på fotballbanen. I tillegg har vi fått aktører fra både Tromsø Idrettslag, Alta Idrettsforbund, og Norges fotballforbund – Finnmark fotballkrets til å komme hit i dag for å fortelle om deres innsats mot samehets.</p>
<p>Holdningsendringer tar tid, så derfor setter vi stor pris på at aktører som erfarer disse problemstillingene tar et aktivt standpunkt for å kunne endre problematferd.</p>
<p>I så måte er <span type="quote" xml:lang="sme">«Romsa Dál»</span> et foregangsprosjekt hvor TIL har fremmet aktive tiltak for å kunne løfte verdien for det samiske språket  i det offentlig rom og spre stolthet  omkring det samiske. Nettopp med tanke på forebygging av samehets.</p>
<p>Beklageligvis er problemstillingen som vi i dag løfter frem en del av et større samfunnsproblem, og mer omfattende enn hva vi klarer å sette søkelys på i løpet av dette seminaret. Men fokuset må opprettholdes. La oss alle gjøre en innsats for å sikre gode og trygge idrettsarenaer for samiske idrettsutøvere, og spesielt våre barn og unge.</p>
<p>Samehets er et prioritert område for sametingsrådet, og jeg er glad for at vi, i samarbeid med Sámi Valáštallan Lihttu, gjennom Idrettsavtalen, skal samarbeide i arbeidet mot samehets i forbindelse med samisk idrett. Jeg er også glad for at vi har satt søkelys på nettopp hets mot samisk idrettsutøvere i dag og at vi har fått gjester fra det fotballmiljøet for å belyse problemstillingen nærmere.</p>
<p>Et annet satsningsområde vi er enige om er å bidra til identitetsskapende tiltak og arrangement. Det er heller ikke tilfeldig. Idrett bidrar til å bygge opp om og styrke barn og unges identitet. Idretten er med på å skape tilhørighet og fellesskap. Gjennom deltakelse på konkurranser og idrettsarrangementer er det mulig å opprette gode vennskapsbånd i hele Saepmie, på tvers av landegrenser og til andre urfolk. For mange er nettopp idrettsglede den sanne glede.</p>
<p xml:lang="nno">Det skal vi bygge opp om.</p>
<p>Igjen, takk til våre gjester som er kommet hit for delta på seminar og dele nyttige erfaringer med oss. Jeg ser frem til å høre mer fra dere.</p>
</body></document>
