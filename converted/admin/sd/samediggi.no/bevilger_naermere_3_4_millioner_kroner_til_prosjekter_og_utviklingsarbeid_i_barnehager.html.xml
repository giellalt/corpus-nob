<document xml:lang="nob" id="no_id"><header><title>Bevilger nærmere 3,4 millioner kroner til prosjekter og utviklingsarbeid i barnehager - Sametinget</title><genre code="admin"/><author><unknown/></author><year>2022</year><wordcount>415</wordcount><conversion_status type="standard"/><availability><free/></availability><multilingual/><origFileName>https://sametinget.no/oddasat/juolludit-lagabui-3-4-miljovnna-ruvnno-proseavttaide-ja-ovdanahttinbargui-manaidgarddis.22414.aspx?sprak=1</origFileName><parallel_text xml:lang="sma" location="mahte_3_4_millijovnh_kravnah_prosjektide_jih_evtiedimmiebarkose_daarje.html"/><parallel_text xml:lang="sme" location="juolludit_lagabui_3_4_miljovnna_ruvnno_proseavttaide_ja_ovdanahttinbargui_manaidgarddis.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Bevilger nærmere 3,4 millioner kroner til prosjekter og utviklingsarbeid i barnehager</p>
<p><em type="bold">Sametingsrådet bevilger 3 385 930 kroner til 17 barnehageprosjekter. Støtten skal gå til styrking av samisk språkopplæring og til å etablere nye samiskspråklige barnehager. Det gis også støtte til utviklingsprosjekter med vekt på samisk tradisjonelt arbeid.   </em>   </p>
<p>Bevilgningene gis over tilskuddsordningen tilskudd til prosjekter og utviklingsarbeid i barnehager, der målet med ordningen er høy kvalitet på samisk språk- og kulturarbeid i barnehagene.</p>
<p>De 17 ulike prosjektene er fordelt slik; 8 er språkutviklingsprosjekter, 1 er utvikling av pilotbarnehage, 6 er lokale utviklingsprosjekter med vekt på samisk tradisjon, 2 er etablering av nye samiskspråklige barnehagetilbud og 6 er lokale utviklingsprosjekter med vekt på samisk tradisjonelt arbeid.</p>
<p>Se oversikt over alle tildelinger til prosjekter og utviklingsarbeid 2022</p>
<p>Den sørsamiske barnehagen Suaja maanagierte i Snåsa får en støtte på 300 000 kroner. Barnehagen deltar i Sametingets barnehageprosjekt SáMOS, som skal skape en endring i den samiske barnehagestrukturen som utgår fra samisk filosofi og tradisjonell kunnskap. Barnehagen er valgt ut som én av fire pilotbarnehager i prosjektet og de deltar på studie i regi av Sámi allaskuvla. Støtten skal dekke merutgiftene barnehagen har i forbindelse med deltakelse i prosjektet.</p>
<p>Barnehagen Guovddáš mánáidgárdi i Alta får 500 000 kroner i støtte til å etablere flere samiske barnehageplasser i barnehagen, og til å styrke det samiske barnehagetilbudet i Alta og barnas samiske språk, kultur og identitet. Mikkelsen er glad for at Alta kommune vil etablere flere samiske barnehageplasser.</p>
<p>Mikkel Eskil Mikkelsen    Árvu, Sámediggi</p>
<p>– Etterspørselen etter samiske barnehageplasser i Alta har økt, flere foreldre ønsker at barna skal få et samisk barnehagetilbud. Samtidig har vi sett at tilbudet av samiske barnehageplasser ikke har imøtekommet etterspørselen, sier Mikkelsen.</p>
<p>Den norske barnehagen Namsskogan barnehage i Namsskogan får 200 000 kroner til prosjektet <em type="italic">Språkressurser på sørsamisk </em>og til innkjøp av pedagogisk materiell. Barnehagen ønsker å tilrettelegge for at barna skal få høre og lære sitt eget språk i barnehagehverdagen, der også ansatte i barnehagen skal lære seg hverdagslige ord for å bygge opp språket til barna.    </p>
<p>– Jeg er veldig glad over at flere norske barnehager tilbyr sine samiske barn et samisk språk- og kulturtilbud i barnehagehverdagen, sier Mikkelsen.</p>
<p>Ny søknadsrunde i denne tilskuddsordningen åpnes i begynnelsen av februar 2023. Da kan barnehager som gir et samiskspråklig tilbud til samiske barn, og barnehager som ønsker å gi et tilbud som fremmer samisk språk og kulturkompetanse for samiskspråklige barn søke.</p>
<p><em type="italic">For intervju eller spørsmål, kontakt sametingsråd Mikkel Eskil Mikkelsen (NSR), tlf. +47 917 42 161, </em><em type="italic">mikkel.eskil.mikkelsen@samediggi.no </em>   </p>
</body></document>
