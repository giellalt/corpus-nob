<document xml:lang="nob" id="no_id"><header><title>Gleder seg over at Freavnantjahke gievrie er på vei tilbake til Saepmie - Sametinget</title><genre code="admin"/><author><unknown/></author><year>2023</year><wordcount>260</wordcount><conversion_status type="standard"/><availability><free/></availability><multilingual/><origFileName>https://sametinget.no/adasa/gleder-seg-over-at-freavnantjahke-gievrie-er-pa-vei-tilbake-til-saepmie.26554.aspx?sprak=1</origFileName><parallel_text xml:lang="sme" location="illu_go_freavnantjahke_gievrie_lea_jodus_ruovttoluotta_sapmai.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Gleder seg over at Freavnantjahke gievrie er på vei tilbake til Saepmie</p>
<p><em type="bold">Sametinget har fått den gledelige nyheten om at den sørsamiske tromma Freavnantjahke gievrie, også kjent som Frøyningsfjelltromma eller Folldalstromma, nå vil bli overført til det sørsamiske museet Saemien Sijte etter 300 år på avveie. </em><em type="bold">Sametingspresident Silje Karine Muotka og sametingsråd Maja Kristine Jåma gratulerer Saemien Sijte. </em>   </p>
<p xml:lang="sma">Freavnantjahke gievrie    Saemien Sijte</p>
<p>– Samisk kulturarv bør eies og formidles av et samisk museum på vegne av det samiske folk, og derfor er det en ordentlig gladnyhet at en av våre viktige kulturskatter endelig er på vei tilbake til Saepmie, sier sametingspresident Silje Karine Muotka (NSR).</p>
<p>Freavnantjahke gievrie ble tatt av misjonæren Thomas von Westen fra sine eiere i Namdalen i 1723. Etter en kronglete reise havnet den på Meininger museum i Meiningen i Tyskland, der den har blitt tatt godt vare på fram til i dag.</p>
<p>Saemien Sijte sendte i 2021 en henvendelse til Meininger museum om tilbakeføring av Freavnantjahke gievre. Dette i tråd med at samisk kulturarv bør eies og formidles av et samisk museum.</p>
<p>– Saemien Sijte med sitt nye museumsbygg og fagfolk vil være det beste stedet for å formidle historien om Freavnantjahke gievrie, sier sametingsråd Maja Kristine Jåma (NSR).</p>
<p>Dette er også en god oppfølging av Sametinget arbeid med Bååstede-prosjektet, som handler om overføing av samiske kulturarv fra Norsk folkemuseum og kulturhistorisk museum til de samiske museene i Norge.</p>
<p>Spørsmålet om tilbakeføring av Freavnantjahke gievrie er løst gjennom en god dialog mellom Saemien Sijte, Sametinget, Kultur- og likestillingsdepartementet, den norske ambassaden i Berlin og Meininger museum.</p>
</body></document>
