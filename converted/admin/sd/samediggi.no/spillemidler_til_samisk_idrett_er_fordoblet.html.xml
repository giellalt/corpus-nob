<document xml:lang="nob" id="no_id"><header><title>Spillemidler til samisk idrett er fordoblet - Sametinget</title><genre code="admin"/><author><unknown/></author><year>2023</year><wordcount>315</wordcount><conversion_status type="standard"/><availability><free/></availability><multilingual/><origFileName>https://sametinget.no/oddasat/spealloruhta-sami-valastallamii-lea-duppalastojuvvon.25910.aspx?sprak=1</origFileName><parallel_text xml:lang="sme" location="spealloruhta_sami_valastallamii_lea_duppalastojuvvon.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Spillemidler til samisk idrett er fordoblet</p>
<p><em type="italic">Ved fordelingen av overskuddet til Norsk Tipping AS for spilleåret 2022 til idrettsformål i 2023, vedtatt av regjeringen i statsråd 5. mai 2023, er det avsatt 3 mill. kroner til samisk idrett. Dette er 1,5 mill. kroner mer enn i 2022. </em></p>
<p xml:lang="est">Maja Kristine Jåma</p>
<p><em type="italic">– Sametinget har sammen med Sámi Valáštallan Lihttu (SVL) synliggjort behovet for styrking av samisk idrett og en bredere definisjon av hva det er i samtaler med Kultur- og likestillingsdepartementet. Økte tippemidler er svært positivt og vil gi utviklingsmuligheter for samisk idrett, sier sametingsråd Maja Kristine Jåma (NSR).   </em></p>
<p>Tilskuddet vil bli overført Sametinget, som er ansvarlig for den videre fordelingen av midlene.</p>
<p>Samisk idrett mottar i dag økonomisk støtte fra Sametinget gjennom paraplyorganisasjonen Sámi Valáštallan Lihttu (SVL). SVL har tre tilhørende særforbund:</p>
<list><p type="listitem">Særforbund for ski, løp og lasso</p>
<p type="listitem" xml:lang="dan">Særforbund for reinkappkjøring</p>
<p type="listitem">Særforbund for fotball</p>
</list><p><em type="italic">– Idrettsavtalen mellom SVL og Sametinget, som inneholder </em>  <em type="bold">strategier for å styrke den samiske idretten,    </em><em type="italic">ble først underskrevet før jul, og jeg er glad for at samarbeidet allerede viser resultater, sier Jåma. </em>  </p>
<p>Sametinget og SVL har gjennom søknaden om spillemidler for 2023 argumentert for at formålet med tilskuddet burde utvides og justeres. På bakgrunn av dette er formålet med tilskuddet nå endret til <span type="quote">«å opprettholde og videreutvikle samisk idrett som en del av samisk kultur, språk og identitet»</span>.</p>
<p>Tilskuddet fra Kultur- og likestillingsdepartementet kan dermed ytes til flere idretter som kan være med på å opprettholde samisk kultur, språk og identitet.</p>
<p>I tillegg er en målsetting at midlene skal bidra til økt omfang av idrett og fysisk aktivitet i befolkningen. Tilskuddet skal primært benyttes til aktiviteter rettet mot barn (6-12 år) og ungdom (13-19 år).</p>
<p><em type="italic">– Samisk idrett er viktig på mange måter. Særlig for samiske barn og unge, da det er med på å bygge felleskap og skape tilhørighet, og det er viktig i et språk- og identitetsperspektiv, sier Jåma.   </em></p>
</body></document>
