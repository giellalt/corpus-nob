<document xml:lang="nob" id="no_id"><header><title>– Uakseptabelt å elektrifisere Melkøya - Sametinget</title><genre code="admin"/><author><unknown/></author><year>2023</year><wordcount>281</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/uakseptabelt-a-elektrifisere-melkoya.27008.aspx</origFileName><parallel_text xml:lang="sme" location="_dohkketmeahttun_elektrifiseret_muolkkuid.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">– Uakseptabelt å elektrifisere Melkøya</p>
<p><em type="bold">Sametingsrådet mener det er svært alvorlig at den norske regjeringen som i dag signaliserer at de går inn for elektrifisering av Melkøya. Avgjørelsen kommer overraskende på Sametinget, som verken har blitt konsultert eller holdt informert om saken.     </em>   </p>
<p>Silje Karine Muotka    Åse M. P. Pulk, Sámediggi</p>
<p>– Det er fullstendig uakseptabelt at regjeringen kunngjør elektrifisering av Melkøya på denne måten. En slik beslutning viser at regjeringen setter til side alle løfter om hensyn til samiske rettighetshavere. Løftet om styrket dialog med Sametinget virker også å være tomme ord, sier sametingspresident Silje Karine Muotka (NSR).</p>
<p>Sametingsrådet mener regjeringen er hensynsløs når det gjelder ødeleggende naturinngrep og har ikke lært av tidligere feil som har skapt det pågående menneskerettsbruddet som på Fosen. Regjeringen tar enorme risikoer når det gjelder å bryte tålegrensen for samiske rettighetshavere i området etter FNs konvensjon om sivile og politiske rettigheter art. 27.      – Jeg er sjokkert over at man nekter å se saken helhetlig i forhold til de enorme konsekvensene for naturgrunnlaget for samisk kultur i hele regionen. Regjeringen er virkelig på blindspor, fremhever Muotka.</p>
<p>Maja Kristine Jåma    Sámediggi</p>
<p>Sametingsrådet er svært bekymret for de negative konsekvensene og følgevirkningen av elektrifiseringen av Hammerfest LNG, og har krevd konsultasjoner om saken. I møte med statssekretær Elisabeth Sæther 28. juni var vi enige om at Olje- og energidepartementet vil komme med en skriftlig vurdering av konsultasjonsplikten. Denne vurderingen foreligger ikke.</p>
<p>– Dette føyer seg til nok en skuffelse av uredelige handlinger i energipolitikken fra regjeringens side. Naturen i Finnmark og samisk kultur er den tapende part når regjeringen nå ser ut til å velge den bedriftsøkonomisk billigste løsningen for Equinor, sier Sametingsråd Maja Kristine Jåma (NSR).</p>
</body></document>
