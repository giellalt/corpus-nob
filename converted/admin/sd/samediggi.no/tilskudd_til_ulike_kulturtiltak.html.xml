<document xml:lang="nob" id="no_id"><header><title>Tilskudd til ulike kulturtiltak - Sametinget</title><genre code="admin"/><author><unknown/></author><year>2022</year><wordcount>290</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/tilskudd-til-ulike-kulturtiltak.19174.aspx</origFileName><parallel_text xml:lang="sme" location="doarjja_iesgudet_kulturdoaibmabijuide.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Tilskudd til ulike kulturtiltak</p>
<p><em type="italic">Sametingsrådet har gitt tilskudd på til sammen 193 000 kroner til ulike kulturtiltak. </em></p>
<p>– Sametinget registrerer at det er flere institusjoner og organisasjoner som ønsker å ha samiske kulturarbeidere og artister med i forskjellige kulturarrangement. Dette er en positiv trend, særlig for det samiske kulturfeltet, sier sametingsråd Maja Kristine Jåma (NSR). Maja Kristine Jåma    Árvu/Sametinget</p>
<p>Sametingsrådet har gitt et tilskudd på 53 000 kroner til Nordlysfestivalen i Tromsø for å vise Elle Sofe Saras danseforestilling <span type="quote" xml:lang="eng">«Vástádus eana - The Answer is Land»</span>. Hovedtematikken i forestillingen er naturen og menneskets forhold til natur. Elle Sofe Saras mål med forestillingen er å hedre de som står opp for jorda. Forestillingen vil også inngå i programmet til Samisk uke i Tromsø.</p>
<p>Foreninga Samiske Forfattere/Searvi Sámi Girječálliide har fått et tilskudd på 50 000 kroner i forbindelse med litterære arrangement for å markere samenes nasjonaldag i Trondheim. Under dette arrangementet er det flere samiske forfattere som skal delta med presentasjon av sine forfatterverk på ulike steder i byen.</p>
<p>Deatnogátte Sámiid Searvi har fått bevilget 90 000 kroner for å arrangere ČSV-jubileum i Sirbmá til høsten. I 2022 er det 50 år siden ČSV ble allment kjent og lansert i Sirbmá som et skriftlig/muntlig uttrykk/symbol. Med dette arrangementet ønsker de å sette fokus på å feire samehistoriske hendelser og innsats. De planlegger blant annet utstilling, jubileumshefte, jubileumsseminar og jubileumskonsert.</p>
<p>– Jeg er glad for at våre ordninger kan støtte opp om slike arrangementer, og med det bidra til å synliggjøre samisk språk, kultur og identitet, sier Jåma.</p>
<p>Tilskuddene er gitt fra tilskuddsordningen Kulturtiltak. Tilskuddsordningens mål er å gi gode rammevilkår for samiske kunstproduksjoner og kulturopplevelser.</p>
<p><em type="italic">For spørsmål eller intervju, kontakt sametingsråd Maja Kristine Jåma (NSR), mob. +47 472 42 366, </em><em type="italic">maja.kristine.jama@samediggi.no </em></p>
</body></document>
