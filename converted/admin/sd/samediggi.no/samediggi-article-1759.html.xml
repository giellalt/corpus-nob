<document xml:lang="nob" id="no_id"><header><title>PRM Samiske interesser styrkes i plan- og bygningsloven - Sámediggi Sametinget</title><genre code="admin"/><author><unknown/></author><publChannel><publication><publisher>Sámediggi/Sametinget</publisher></publication></publChannel><wordcount>229</wordcount><conversion_status type="standard"/><availability><free/></availability><submitter name="" email="divvun@samediggi.no"/><origFileName>http://samediggi.no/Artikkel.aspx?aid=1759&amp;sprak=Norsk&amp;Print=1</origFileName><parallel_text xml:lang="sme" location="samediggi-article-1759.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p>PRM Samiske interesser styrkes i plan- og bygningsloven - Sámediggi Sametinget</p>
<p type="title">PRM Samiske interesser styrkes i plan- og bygningsloven</p>
<p>Sametingsrådet og regjeringen har gjennom konsultasjoner kommet til enighet om forslag til ny plan- og bygningslov. I forslaget gis Sametinget blant annet innsigelsesrett i arealplaner som vesentlig svekker det samiske naturgrunnlaget.</p>
<p>- Jeg er svært fornøyd, både for resultatet og med konsultasjonsprosessen overfor Miljøverndepartementet. Dette er utvilsomt en seier for samiske rettigheter. Forslaget innebærer at samiske interesser skal sikres i all arealplenlegging, sier sametingspresident Aili Keskitalo.</p>
<p>I tillegg til innsigelsesrett til Sametinget inneholder forslaget til ny plan- og bygningslov blant annet en formålsbestemmelse om at all arealplanlegging skal sikre naturgrunnlaget for samisk kultur, næringsutøvelse og samfunnsliv. Loven synliggjør dessuten tydelig at samisk reindrift er en arealbruker som skal ivaretas i arealplanprosesser. Konsultasjonene mellom Sametingsrådet og Miljøverndepartementet er gjennomført i perioden november 2006 til april 2007, og partene er nå enige om et sluttdokument som inneholder utdrag av lovforslag og merknader. Sametingsrådet har oversendt forslaget til behandling i Sametingets nærings- og kulturkomité.</p>
<p>- Denne prosessen viser at det er fullt mulig å oppnå enighet mellom Sametinget og norske myndigheter gjennom konsultasjoner. Forutsetningen er at man legger de folkerettslige forpliktelsene til grunn og at prosessen preges av fri tilgang til informasjon og åpenhet fra begge parter, sier Keskitalo.</p>
<p>Aili Keskitalo</p>
<p>Sametingspresident</p>
<p>Aili Keskitalo</p>
<p>Telefon</p>
<p>Mobil</p>
<p>78 47 40 00</p>
<p>971 29 305</p>
</body></document>
