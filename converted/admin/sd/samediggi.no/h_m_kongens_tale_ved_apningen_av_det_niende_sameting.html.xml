<document xml:lang="nob" id="no_id"><header><title>H.M Kongens tale ved åpningen av det niende Sameting - Sametinget</title><genre code="admin"/><author><unknown/></author><year>2021</year><wordcount>696</wordcount><conversion_status type="standard"/><availability><free/></availability><multilingual/><origFileName>https://sametinget.no/politikk/taler-og-innlegg/h-m-kongens-tale-ved-apningen-av-det-niende-sameting.17072.aspx</origFileName><parallel_text xml:lang="sma" location="a_m__gankan_haalome_rihpestimmesne_aktsadistie_saemiedigkeste.html"/><parallel_text xml:lang="sme" location="gonagaslas_majestehta_gonagasa_sardni_ovccat_samedikki_rahpama_oktavuodas.html"/><parallel_text xml:lang="smj" location="h_m_kongens_tale_ved_apningen_av_det_niende_sameting.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">H.M Kongens tale ved åpningen av det niende Sameting</p>
<p><em type="italic">Hans Majestet Kong Harald foretok den høytidelige åpningen av det niende Sameting 20. oktober 2021. Her er talen til Hans Majestet: </em></p>
<p>Jeg hilser Sametinget velkommen til ansvarsfull gjerning og ønsker at den må bli til gagn for det samiske folk og for vårt fedreland.</p>
<p>Slik som resten av verden har Norge gått igjennom en tid med stor uvisshet.</p>
<p>Koronapandemien har preget hverdagen og satt begrensninger for våre liv. Derfor er det i dag en ekstra glede å kunne møtes for å markere åpningen av det niende Sameting.</p>
<p>For samene har stengte landegrenser gjort det vanskelig å møtes i samarbeid om saker av felles interesse.</p>
<p>Mange har også nære slektninger og venner som dere har blitt avskåret fra å treffe.</p>
<p>Heldigvis begynner vi nå å vende tilbake til mer normale tider.</p>
<p>***</p>
<p>Vi ser i dag flere eksempler på at klimaet er i endring.</p>
<p>Klimaendringene rammer de arktiske områdene og urfolk spesielt hardt.</p>
<p>Samer som arbeider i tradisjonelle naturbaserte næringer, opplever at forutsetningene er under endring.</p>
<p>Vinteren og våren 2020 viste at reindriftsnæringen er særlig sårbar, med mildvær, kulde og store mengder snø og is.</p>
<p>Reindriftssamfunnet la ned en stor innsats for å redde dyrene sine.</p>
<p>***</p>
<p>Flere samer har stått frem og fortalt om samehets og om psykisk og fysisk vold.</p>
<p>Å stå frem med slike historier krever stort mot og stor styrke. Vi kan bare forestille oss hvor vanskelig det må ha vært.</p>
<p>Nettopp derfor skal vi med ydmykhet og respekt møte både de som forteller, og de som velger ikke å fortelle.</p>
<p>Alle har krav på å få profesjonell hjelp i ekstreme og vanskelige livssituasjoner.</p>
<p>***</p>
<p>Statistikken tegner et noe bekymringsfullt bilde av utviklingen i samiske kommuner: Folketallet går ned, og mange unge vender ikke tilbake til hjemstedet etter endt utdanning.</p>
<p>Tradisjonelle samiske næringer er viktige språk- og kulturbærere og har en helt sentral plass i samiske samfunn.</p>
<p>Samtidig er det behov for å tenke bredere. Et større mangfold av arbeidsplasser bidrar til økt verdiskaping, kreativitet og skaperkraft.</p>
<p>Gjennom kunnskap og forskning legges grunnlaget for nye jobber.</p>
<p>Samisk høgskole, UiT Norges arktiske universitet og Nord universitet tilbyr alle utdanning som vil være relevant i samiske samfunn fremover.</p>
<p>Sametinget forvalter virkemidler som gir positive ringvirkninger for samiske lokalsamfunn.</p>
<p>I samarbeid med andre aktører vil Sametinget fremover kunne ta oppgaven med å utvikle livskraftige samiske lokalsamfunn og motivere unge samiske gründere til å realisere drømmene sine og skape nye arbeidsplasser.</p>
<p>***</p>
<p>Mange steder jobbes det iherdig med å styrke de samiske språkene.</p>
<p>Innsatsen som ildsjelene legger ned og arbeidet som gjøres av Sametinget, kommunene og statlige myndigheter gir resultater.</p>
<p>Flere steder ser det ut til at de samiske språkene står sterkere enn tidligere, og det folkerettslige vernet for lulesamisk og sørsamisk har blitt styrket.</p>
<p>Arbeidet med å styrke de samiske språkene er likevel ikke ferdig. I en digital tidsalder står dessuten de samiske språkene overfor nye utfordringer – og muligheter.</p>
<p>***</p>
<p>Statlige myndigheters ambisjoner for samepolitikken har i flere tiår vært å sikre samene de samme rettighetene som andre til å ivareta sin kultur og sine språk.</p>
<p>Sammen med samiske organisasjoner, aktører og miljøer er det over tid også bygd opp institusjoner med et særskilt ansvar for å ivareta samisk språk, kultur og samfunnsliv.</p>
<p>Hver på sitt område gjør de en innsats av stor verdi.</p>
<p>***</p>
<p>Barna og ungdommene er fremtiden for samisk språk, kultur og samfunnsliv.</p>
<p>Unge samiske musikere og kunstnere fortjener honnør for å synligjøre mangfoldet innen samisk kultur og språk.</p>
<p>Som nasjon trenger vi å lytte til fortellingene deres, og slik få et innblikk i hvordan det oppleves å vokse opp som ung same i dag.</p>
<p>De er forbilder som både Sametinget og vi som land skal være stolte av.</p>
<p>***</p>
<p>Som representanter valgt av og for det samiske folk, er Sametinget gitt et viktig mandat.</p>
<p>Sametingets arbeid for de neste fire årene møtes med forventninger. Det ligger store oppgaver foran representantene, som skal løses til det beste for det samiske folk.</p>
<p>Jeg ber Gud velsigne Sametingets arbeid og erklærer herved det 9. Sametinget for åpnet.</p>
<p><em type="italic">Talen er også publisert på nettsidene til Kongehuset . Se flere bilder fra åpningen på Sametingets Flickr-side . </em></p>
</body></document>
