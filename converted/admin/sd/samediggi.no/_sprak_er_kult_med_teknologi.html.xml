<document xml:lang="nob" id="no_id"><header><title>– Språk er kult med teknologi - Sametinget</title><genre code="admin"/><author><unknown/></author><year>2024</year><wordcount>418</wordcount><conversion_status type="standard"/><availability><free/></availability><multilingual/><origFileName>https://sametinget.no/saernieh/sprak-er-kult-med-teknologi.32922.aspx?sprak=1</origFileName><parallel_text xml:lang="sme" location="_giella_lea_hearvai_teknologiijain.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">– Språk er kult med teknologi</p>
<p><em type="italic">Sametingsråd Mikkel Eskil Mikkelsen tror at kunstig intelligens vil føre til at flere synes det er kult og morsomt å lære seg samisk. – Mulighetene med nye språkopplæringsapper, maskinoversetting og kule tekniske duppeditter, gjør at samisk språk blir mer tilgjengelig for alle. </em></p>
<p xml:lang="sme">Mikkel Eskil Mikkelsen    Vaino Rensberg, Sámediggi</p>
<p>Tirsdag 25. og onsdag 26. juni samles 130 ungdommer til konferansen Giellabiellje på Stormen bibliotek i Bodø, hvor temaene er samiske språk, gaming og teknologi, og fremtiden for de samiske språkene.</p>
<p>Giellabiellje 2024 byr på et variert program med foredrag, workshops og kulturelle arrangementer. Deltakerne vil diskutere minoritetsspråkets utfordringer og muligheter. Konferansen legger spesielt vekt på teknologiens rolle i bevaring og revitalisering av urfolkspråk.</p>
<p>Under konferansen skal ungdommen også lage en resolusjon som skal overrekkes til Sametinget og Kommunal- og distriktsdepartementet.</p>
<p>Sametingsråd Mikkel Eskil Mikkelsen er den i sametingsrådet som har ansvaret for samiske språk. Mikkelsen vil delta på konferansen og ser frem til å lytte til ungdommene, som kommer fra hele Sápmi.</p>
<p>– Den raske utviklingen innen teknologi og fremveksten av kunstig intelligens gjør at samiske språk for alvor tar spranget inn i fremtiden, sier Mikkelsen.</p>
<p>Giellabiellje arrangeres av Kommunal- og distriktsdepartementet og Sametinget, i tett samarbeid med den samiske ungdomsorganisasjonen Noereh og Sametingets ungdomsutvalg (SUPU).</p>
<p>Her er noen høydepunkter i programmet:</p>
<list><p type="listitem">Gaming på samisk: Kan vi game mer på samisk? Er det lett å lage samiske spill? Vi samler gamere og spillutviklere for å diskutere samisk gaming. Mellom annet Lemet Máhtte Eira Sara som har oversatt Minecraft til nordsamisk, og Casper Bolle som jobber nå med spillet Eydigard. Det blir også workshops hvor ungdommene får kurs i programmering og muligheten til å lære å programmere spill til samiske språk.</p>
<p type="listitem">Krasjkurs i samiske språk: Ungdommene får lære samiske språk i en artig innpakning. For eksempel lære lulesamisk slang, ungdomsgloser på nordsamisk og Hævvi skal ha seksualundervisning på sørsamisk. Man får også muligheten til å lære skoltesamisk og pitesamisk, som begge er sterkt trua samiske språk.</p>
<p type="listitem">Paneldebatt med Isalill Kolpus: Hvorfor tør man ikke snakke <span type="quote" xml:lang="dan">"halvdårlig"</span> samisk? Isalill Kolpus tar et oppgjør med språksperrer og utfordrer Saara Hermansson, DJ Ailo, Aili Teigmo og flere.</p>
<p type="listitem">Márkomeannu-mini festival og lansering av de nye samiske veiviserne: Yungmiqu og DJ Ailo med Astrid Tuorda og Saara Hermansson står for musikken. De nye samiske veiviserne blir lansert. Tidligere har det hvert år vært fire veivisere, neste skoleår blir det seks nye ungdommer som skal reise rundt i landet for å lære elever mer om samisk kultur.</p>
</list><p>Se hele programmet</p>
</body></document>
