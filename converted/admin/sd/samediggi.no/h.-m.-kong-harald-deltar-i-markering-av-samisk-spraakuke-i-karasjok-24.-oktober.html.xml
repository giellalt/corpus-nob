<document xml:lang="nob" id="no_id"><header><title>H. M. Kong Harald deltar i markering av samisk språkuke i Karasjok 24. oktober</title><genre code="admin"/><author><unknown/></author><year>2019</year><wordcount>398</wordcount><conversion_status type="standard"/><availability><free/></availability><multilingual/><origFileName>https://www.sametinget.no/Nyhetsarkiv/H.-M.-Kong-Harald-deltar-i-markering-av-samisk-spraakuke-i-Karasjok-24.-oktober</origFileName><parallel_text xml:lang="sma" location="altese-majesteete-gaanka-harald-lea-meatan-mierhkesjimmesne-saemien-gielevaahkoste-karasjohkesne-golken-24.-b.html"/><parallel_text xml:lang="sme" location="majestehta-gonagas-harald-searva-sami-giellavahku-calmmusteapmai-karasjogas-golggotmanu-24.-b.html"/><parallel_text xml:lang="smj" location="majestiehtta-gaanaagis-harald-v-oassalassta-same-giellavahko-avvudallamijda-karasjaagaan-gaalgaadismano-24.-biejve.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision: 154948 $; </version></header><body><p type="title">H. M. Kong Harald deltar i markering av samisk språkuke i Karasjok 24. oktober</p>
<p>– Det varmer mitt hjerte at nettopp Kongen var en av de første som viste interesse for vår oppfordring om å bli med på å markere samisk språkuke, og vi gleder oss stort til å få vise Kongen det arbeidet som gjøres lokalt i Karasjok for å synliggjøre og styrke samisk språk, sier sametingspresident Aili Keskitalo.</p>
<p>Sametinget kan med stor glede meddele at Kongehuset har ønsket å delta i markering av samisk språkuke. Hans Majestet Kong Harald vil delta på arrangement i forbindelse med samisk språkuke i Karasjok 24. oktober. Under arrangementet vil Kongen blant annet besøke Karasjok grunnskole, og dele ut Språkløftets språkpris. Dette er en helt ny språkpris, hvor Sametinget ønsker å hedre aktører, næringsliv eller foreninger som bidrar til synliggjøring av samiske språk lokalt og nasjonalt.</p>
<p>– Jeg håper at alle, slik som Hans Majestet Kong Harald, blir med å markerer og deltar på arrangement i forbindelse med samisk språkuke, sier sametingspresident Aili Keskitalo.</p>
<p>Sametinget tatt initiativ til en nasjonal samisk språkuke 21.–27.oktober. Samisk språkuke er en del av Sametingets langsiktige språksatsning – Giellalokten, og er også en del av Sametingets markering av FNs internasjonale år for urfolksspråk – IYIL19.</p>
<p>– Samisk språk er majoritetsspråk i Karasjok, men vi synes likevel det er svært viktig å synliggjøre samisk språk både i butikker, i barnehager, i skolen og ellers i kommunen vår. Vi gleder oss til å vise Hans Majestet Kongen det arbeidet vi gjør for samisk språk i Karasjok, sier ordfører Svein Atle Somby.</p>
<p>Bakgrunnen for en samisk språkuke er å synliggjøre de samiske språkene i hele samfunnet. Sametinget har oppfordret private og offentlige aktører, næringsliv, organisasjoner og lokale aktører til å bli med på dette spennende arbeidet. Vi har oppfordret til at det arrangeres markeringer, aktiviteter og andre tiltak for å synliggjøre samiske språk.</p>
<p>Samisk språkuke vil bestå av mange ulike arrangement og aktiviteter rundt om i landet, og også på finsk side av Sápmi.</p>
<p>– Program for de ulike markeringene rundt om i landet er ikke ferdige enda, men det ser ut som interessen for å markere samisk språkuke er stor, og det forventes en rekke arrangementer. Jeg gleder meg veldig, og sametingsrådet vil delta på så mange arrangement som mulig denne uka, sier Keskitalo.</p>
<p>Fylkesmannen i Troms og Finnmark sender ut informasjon om akkreditering i slutten av september.</p>
</body></document>