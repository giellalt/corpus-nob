<document xml:lang="nob" id="no_id"><header><title>Retningslinjer om endret bruk av utmark i Finnmark er endret - Sametinget</title><genre code="admin"/><author><unknown/></author><year>2023</year><wordcount>208</wordcount><conversion_status type="standard"/><availability><free/></availability><multilingual/><origFileName>https://sametinget.no/adasa/retningslinjer-om-endret-bruk-av-utmark-i-finnmark-er-endret.26964.aspx?sprak=1</origFileName><parallel_text xml:lang="sme" location="njuolggadusat_meahcceeatnamiid_rievdaduvvon_avkkastallanvugiide_rievdaduvvon.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Retningslinjer om endret bruk av utmark i Finnmark er endret</p>
<p><em type="bold">Etter Finnmarksloven paragraf 4 har Sametinget myndighet til å fastsette retningslinjer for hvordan Finnmarkseiendommen og offentlige myndigheter skal bedømme hvilke virkninger beslutninger om endret bruk av utmark vil ha for samisk kultur, reindrift, utmarksbruk, næringsutøvelse og samfunnsliv. </em>   </p>
<p>Berit Marie P.E. Eira    Árvu/Sametinget</p>
<p>Formålet med retningslinjene er at det skal gjøres en tidlig og grundig avklaring av hvorvidt nye, foreslåtte tiltak er i samsvar med Finnmarkslovens formålsparagraf og annen relevant lovgivning og rettspraksis, slik at naturgrunnlaget og utviklingsmulighetene for samisk kultur, næringer, utmarksbruk og samfunnsliv ivaretas. Sametinget orienterer med dette om at nye Retningslinjer for endret bruk av utmark i Finnmark ble vedtatt i Sametingets plenum 8. juni 2023, i sak 026/23. Kommunal- og distriktsdepartementet godkjente retningslinjene 29. juni 2023 med hjemmel Finnmarksloven § 4. Retningslinjene trådte i kraft 1. juli 2023, og er publisert på Lovdata. Du finner de nye retningslinjene her  .</p>
<p>- Dette er en oppfølging av ansvaret som i Finnmarksloven ligger til Sametinget, og det er gledelig at vi er enige om nye retningslinjer, sier sametingsråd Berit Marie P.E. Eira (JSL). Fra samme tidspunkt ble <em type="italic">Sametingets retningslinjer for vurderingen av samiske hensyn ved endret bruk av meahcci/utmark i Finnmark 11. juni 2007 nr. 738 </em>opphevet.    </p>
</body></document>
