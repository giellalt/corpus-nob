<document xml:lang="nob" id="no_id"><header><title>Sametingsrådet tildeler 1,3 millioner til utgivelse av samisk musikk og joik</title><genre code="admin"/><author><unknown/></author><year>2018</year><wordcount>240</wordcount><conversion_status type="standard"/><availability><free/></availability><multilingual/><origFileName>https://www.sametinget.no/Nyhetsarkiv/Sametingsraadet-tildeler-1-3-millioner-til-utgivelse-av-samisk-musikk-og-joik</origFileName><parallel_text xml:lang="sma" location="saemiedigkieraerie-1-3-millijovnh-baejhkoehtaemman-vadta-saemien-musihkeste-jih-vueleste.html"/><parallel_text xml:lang="sme" location="samediggeraddi-juolluda-1-3-miljon-ru-sami-musihka-ja-ludiid-almmuheapmai.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Sametingsrådet tildeler 1,3 millioner til utgivelse av samisk musikk og joik</p>
<p>Åtte utgivelser har fått støtte til utgivelse av samisk musikk og joik fra sametingsrådet i denne søknadsrunden, og det er en god og variert sjangerspredning blant søknadene og tilsagnene.</p>
<p>Formålet med tildelingene er å fremme god samisk musikk som er tilgjengelig for mange. I år er det gitt støtte til både moderne og tradisjonell samisk musikk.</p>
<p><em type="italic">– Samisk musikk er en viktig og unik del av vårt kulturuttrykk. Søknadene og tildelingene viser at det skjer mye spennende på dette området. Mange sjangere er involvert og mange artister holder et høyt nivå, sier sametingsråd Henrik Olsen. </em></p>
<p>Et spesielt prosjekt han vil trekke frem er at man nå skal få utgitt den nye filmmusikken til Veiviseren, der blant andre Marja Mortensson er medvirkende.</p>
<p>Det er gitt støtte både til nye artister og til etablerte samiske artister. Blant annet er det gitt støtte til Kajsa Balto, Niillas Holmberg, Ville Søderbaum og Katarina Barruk.</p>
<p>Det er også gitt støtte til utgivelser med joik, deriblant til utgivelse med Johan Anders Bær, Elen Utsi og til Juoigiid Searvi, som skal gi ut et jubileumsalbum.</p>
<p><em type="italic">– Vi er glad for at det er mange som har inkludert joik i tradisjonell eller moderne form i sin musikk, sier Olsen. </em></p>
<p>Neste søknadsfrist på tilskuddsordningen Utgivelse av joik og samisk musikk er 1. april 2019.</p>
<p xml:lang="nno"><em type="italic">For spørsmål og intervju, ta kontakt med sametingsråd Henrik Olsen, +47 907 75 219 </em></p>
</body></document>
