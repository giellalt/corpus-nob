<document xml:lang="nob" id="no_id"><header><title>Delte ut pris til miljøbevisste ungdommer</title><genre code="admin"/><author><unknown/></author><year>2017</year><wordcount>347</wordcount><conversion_status type="standard"/><availability><free/></availability><multilingual/><origFileName>https://www.sametinget.no/Om-Sametinget/Arkiv-perioden-2016-2017/Nyhetsarkiv/Delte-ut-pris-til-miljoebevisste-ungdommer</origFileName><parallel_text xml:lang="sme" location="geigii-balkkasumi-birasdidolas-nuoraide.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Delte ut pris til miljøbevisste ungdommer</p>
<p>Sametingsråd Mariann Wollmann Magga lot seg imponere av ungdomsbedriften fra Kirkenes videregående skole, som ble tildelt Sametingets pris for <span type="quote" xml:lang="nno">«størst verdiskapningspotensial»</span> under fylkesmessa for Ungt Entreprenørskap.</p>
<p>Sametingets pris for størst verdiskapingspotensial ble delt ut på fylkesmessa for Ungt Entreprenørskap 2017 onsdag 1. mars, der ungdomsbedrifter fra hele Finnmark var samlet på Amfi Alta. Av syv deltakende bedrifter, gikk førsteprisen til Erik Guldbrandsen, Karin Boine og Tor Even Millehaugen i Miljøkrutonger UB, som er en ungdomsbedrift tilknyttet Kirkenes videregående skole. Bedriften selger krutonger som er laget av brød fra lokale butikker, som uansett ville blitt kastet.</p>
<p>Juryen sier følgende om vinneren: <em type="italic"><span type="quote">«Kandidatbedriften har sendt inn en god skriftlig, gjennomarbeidet fremstilling av sin bedrift, med et tydelig budskap og presentasjon om sitt produkt. Ideen appellerer til den miljøbevisste, til ressursgjenvinning - til å ta produktlinja fra avfall til delikatesse. Produktet er satt i produksjon, utprøvd og utsolgt flere ganger - altså en klar suksess! De fikk toppscore på alle indikatorene og produktet har et globalt verdiskapingspotensial»</span>. </em></p>
<p>Sametingsråd Mariann Wollmann Magga var leder av juryen, og hun skryter av de talentfulle ungdommene i fylket.</p>
<p><em type="italic">– Det har vært mange gode kandidatbedrifter og juryens arbeid har vært krevende, men også veldig artig. Vi er imponert over bredden blant bedriftene, som har vist ulike kvaliteter på ulike områder, sier Magga. </em></p>
<p>Førsteprisen besto av et diplom og en pengepremie på 600 kroner.</p>
<p type="title" xml:lang="nno">Pris til mediagründere</p>
<p>Juryen, som for øvrig besto av Birgit Haugland (Aksis), Kjetil Kristensen (Alta Næringsforening) og Geir Ove Bakken (FFK), delte også ut et diplom og en pengepremie på 400 kroner som andrepris til ungdomsbedriften Varangian UB fra Vadsø videregående skole. Bedriften jobber med mediaproduksjon, og tilbyr tjenester som produktfoto, logoer og produksjon av reklamefilmer.</p>
<p>Juryen karakteriserer undommene som gode gründerspirer som tilbyr et nytt teknologidrevet produkt til et nytt marked. Bedriften har i tillegg vist et verdiskapningspotensial da de allerede har begynt å tjene penger på produktet sitt, og ungdommene har vist et voldsomt engasjement i sitt arbeid.</p>
<p><em type="italic">– </em><em type="italic">Jeg ønsker bedriftene til lykke med prisen, og fremtiden, avslutter </em><em type="italic">juryleder Mariann Wollmann Magga. </em></p>
</body></document>
