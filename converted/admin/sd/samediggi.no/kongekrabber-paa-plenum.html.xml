<document xml:lang="nob" id="no_id"><header><title/><genre code="admin"/><author><unknown/></author><wordcount>281</wordcount><conversion_status type="standard"/><availability><free/></availability><submitter name="Kevin Brubeck Unhammer" email="unhammer@fsfe.org"/><multilingual><language xml:lang="nob"/><language xml:lang="sme"/><language xml:lang="eng"/></multilingual><origFileName>http://www.sametinget.no/layout/set/print/Naeringer/Marine-naeringer/Kongekrabber-paa-plenum</origFileName><parallel_text xml:lang="sme" location="gonagasreappat-dievascoahkkimis.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p>Kongekrabber på plenum / Marine næringer / Næringer / Forsiden - Sametinget</p>
<p type="title">Kongekrabber på plenum</p>
<p>18. september 2014</p>
<p>Når Sametingets politikere møtes til plenumssamling mellom 6. og 10 oktober, er fangst og forvaltningsprinsipper for kongekrabbefisket en av sakene som skal diskuteres.</p>
<p>De plutselige forskriftsendringene for fiske av kongekrabber i slutten av juli, som stengte ute båter under 6 meter, har virkelig aktualisert debatten om hvilke prinsipper som skal gjelde, forteller sametingsråd Silje Karine Muotka.</p>
<p><em type="bold">- Departementet har varslet full gjennomgang av forvaltningen til neste år, og derfor ønsker vi at Sametinget skal være i forkant og definere hvilke prinsipper vi står på, forteller Muotka, som regner med stor støtte til de minste fiskerne, som ofte kombinerer inntekter fra krabbefisket med andre næringer. </em></p>
<p>I Sametingsrådets forslag til vedtak står det blant annet å lese at det ikke skal settes nedre grenser i fartøysstørrelse, og at det er viktig at å videreføre prinsippet om at det er de som taper på at krabben er der som skal ha nytte av fisket.</p>
<p><em type="bold">- I de signalene fiskeriministeren har gitt så langt virker det ikke som at hun tar inn over seg konsekvensene disse forskriftsendringene får for folk langs kysten. Politikken er med på å rasere sjøsamisk nærings- og kulturgrunnlag, mener Muotka videre. </em></p>
<p>Fiskeriminister Elisabeth Aspaker vil være tilstede på Sametinget under plenumsuka for å feire Sametingets 25-års jubileum.</p>
<p><em type="bold">- Jeg er glad for at hun kommer til Sametinget, og håper at hun tar seg tid til å høre på debatten i plenumssalen. Kongekrabbefisket er viktig for Sametinget og det samiske samfunnet, noe jeg tror ministeren vil kunne skjønne om hun overværer debatten, avslutter Muotka. </em></p>
<p>Kontaktperson:</p>
<p xml:lang="sme">Sametingsråd Silje Karine Muotka, tlf. 984 87 576 <em type="bold">. </em></p>
</body></document>
