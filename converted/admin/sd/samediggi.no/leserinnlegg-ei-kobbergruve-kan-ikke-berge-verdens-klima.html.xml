<document xml:lang="nob" id="no_id"><header><title>Leserinnlegg: Ei kobbergruve kan ikke berge verdens klima</title><genre code="admin"/><author><unknown/></author><year>2019</year><wordcount>429</wordcount><conversion_status type="standard"/><availability><free/></availability><multilingual/><origFileName>https://www.sametinget.no/Nyhetsarkiv/Leserinnlegg-Ei-kobbergruve-kan-ikke-berge-verdens-klima</origFileName><parallel_text xml:lang="sme" location="lohkkiidcalus-veaikeruvke-ii-sahte-gadjut-mailmmi-dalkkadaga.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title" xml:lang="nno">Leserinnlegg: Ei kobbergruve kan ikke berge verdens klima</p>
<p>Næringsminister Torbjørn Røe Isaksen foretar en skivebom når han i sitt innlegg i VG argumenterer for at en ødelagt fiskefjord og et rasert reindriftsområde er viktige bidrag for det grønne skifte.</p>
<p><em type="italic">Innlegg av Silje Karine Muotka </em></p>
<p>Det er smått utrolig å lese at statsråd Røe Isaksen i fulle alvor faktisk skriver at avgjørelsen om å åpne ei kobbergruve basert på å dumpe i sjø i Repparfjorden er <span type="quote" xml:lang="nno">«bra for nord, for klimaet og verden»</span>. Det som må være klinke klart for alle som følger litt med i klimasaker er at verdens klimaproblem IKKE løses ved å åpne ei kobbergruve. En slik argumentering er en kjent debatteknikk hvor strategien er at <span type="quote">«uansett hva vi gjør så er det bærekraftig og miljøvennlig»</span>. Dessverre tilslører dette mer enn det opplyser. Kanskje er det nettopp det han vil? For han har en usedvanlig dårlig sak.</p>
<p>Statsråd Røe Isaksen vet ikke om gruveprosjektet vil gi samfunnsøkonomisk vekst. Sametinget har fått dette utredet av Vista Analyse. Rapporten viser at det ikke er grunnlag for å si at den samfunnsøkonomiske gevinsten fra virksomheten vil være større eller mindre enn de samfunnsøkonomiske kostnadene, og at denne usikkerheten må tilsi at føre-var prinsippet vektlegges.</p>
<p>Det er ikke sant at et miljø- og urfolksfiendtlig prosjekt må avveies mot økonomisk vekst. Dette prosjektet har minimal betydning for nasjonaløkonomien. I beste fall er prosjektet mest gunstig for investorer vi ikke en gang vet hvem er og som flytter verdier til skatteparadiser. Det er ingen skatte- og avgiftspolitikk for mineralindustrien som sikrer at utnyttingen av fellesskapets verdier tilbakeføres til fellesskapet, slik vi har innenfor petroleums-, kraft- og etter hvert oppdrettssektoren.</p>
<p>At Røe Isaksen hadde bestemt seg for et ja til prosjektet for lenge siden er en ting, men at Venstre og KrF kan sitte i regjering å være med på dette er underlig. Vedtak om driftstillatelse til gruvedrift må i tilfellet regjeringen nå fatte samlet med Venstre og KrF statsrådene ved bordet i en klagebehandling til kongen i statsråd.</p>
<p>Spørsmålet om antallet arbeidsplasser er svevende og varierer alt etter hvem som snakker frem prosjektet. Det er ingen grunn til å feste lit til et ønsketall. Vi vet at det i dag knapt er arbeidsledighet i kommunen det gjelder. I hele Nord Norge er situasjonen at det er ett skrikende behov etter kompetent arbeidskraft, og det er snakk om yrker som forvalter vår viktigste ressurs - mennesker - blant annet lærere og sykepleiere. Derfor blir hele retorikken om arbeidsplasser og ikke minst miljøargumenter grelle og vikarierende argumenter for å rettferdiggjøre overkjøringen av urfolksinteresser og miljøhensyn.</p>
</body></document>
