<document xml:lang="nob" id="no_id"><header><title/><genre code="admin"/><author><unknown/></author><wordcount>292</wordcount><conversion_status type="standard"/><availability><free/></availability><submitter name="Kevin Brubeck Unhammer" email="unhammer@fsfe.org"/><multilingual><language xml:lang="nob"/><language xml:lang="sme"/><language xml:lang="eng"/></multilingual><origFileName>http://www.sametinget.no/layout/set/print/Naeringer/Marine-naeringer/Ryster-grunnvollen-for-fiskeriene</origFileName><parallel_text xml:lang="sme" location="guolastusvuodu-billisteapmi.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p>Ryster grunnvollen for fiskeriene / Marine næringer / Næringer / Forsiden - Sametinget</p>
<p type="title">Ryster grunnvollen for fiskeriene</p>
<p>16. desember 2014</p>
<p>Sametingsråd Silje Karine Muotka mener forslagene som Tveterås-utvalget i dag har lagt frem vil innebære svært store og alvorlige endringer for fiskeriene i Norge.</p>
<p><em type="bold">- Jeg registrerer at Tveterås-utvalget i dag har lagt frem en rekke radikale forslag som i sum vil føre til at grunnvollen for fiskeriene i dette landet rystes, sier Muotka. </em></p>
<p>Hun mener at dette vil være dramatisk for sjøsamiske fiskerier.</p>
<p>- Disse forslagene har potensial til å fullstendig utradere sjøsamisk kultur, sier Muotka. Hun mener dette vil bryte både med prinsipper i grunnloven, havressursloven og deltakerloven.</p>
<p><em type="bold">- Norske myndigheter har klare forpliktelser til å sikre og ivareta grunnlaget for sjøsamisk kultur for fremtiden, sier Muotka som forventer at det gjennomføres en konsekvensutredning av hva Tveterås-utvalgets forslag vil kunne medføre for sjøsamiske lokalsamfunn. </em></p>
<p>- Det vil være ett gigantisk tilbakeskritt i forhold til kystfiskekompromisset om halvparten av utvalgets forslag gjennomføres, sier Muotka. Hun mener nå at både regjering og Storting må ta ett klarere ansvar for å anerkjenne retten til fiske og for å sikre at fisken landes i fiskeriavhengige samfunn langs kysten.</p>
<p><em type="bold">- Sametinget vil kjempe for å opprettholde grunnlaget i form av både råfiskloven og deltakerloven. Å tillate at fiskekvotene kan omsettes uten at de er koblet til et fiskefartøy er ett brudd på prinsippene om en fiskereid flåte og er en direkte trussel for sjøsamiske områder. Vi har ett selvstendig rettsgrunnlag, sier sametingsråden. </em></p>
<p>Avslutningsvis peker hun på det enstemmige ekspertutvalget i Kystfiskeutvalget. Dette kan ikke myndighetene overse - fiskeriene har dannet grunnlaget for bosetning i fjordene og langs kysten. Vi har rett til å fiske nå og i fremtiden og det må regjeringen respektere og anerkjenne.</p>
</body></document>
