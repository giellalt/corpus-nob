<document xml:lang="nob" id="no_id"><header><title>Uttalelse: Stopp bombingen av sivile på Gaza - Sametinget</title><genre code="admin"/><author><unknown/></author><year>2024</year><wordcount>235</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/uttalelse-stopp-bombingen-av-sivile-pa-gaza.29061.aspx</origFileName><parallel_text xml:lang="sme" location="cealkamus:_bissehehket_siviilaolbmuid_bombema_gazas_.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Uttalelse: Stopp bombingen av sivile på Gaza</p>
<p>Sametingsrådet uttrykker sterk fordømmelse over den pågående konflikten på Gaza.</p>
<p>Intet mål kan rettferdiggjøre den uforholdsmessige responsen fra Israel mot Gazas sivilbefolkning. Over 15 000 kvinner og barn er blant de drepte på Gaza. Når så mange av dem som er drept er de som burde vært beskyttet først – barn – så krenker det selve kjernen av vår menneskelighet.</p>
<p>Den humanitære krisen i Gaza, der sivilbefolkningen lider under mangel på vann, mat og medisiner krever umiddelbar internasjonal respons. Humanitær hjelp til alle berørte sivile må intensiveres og internasjonale hjelpeorganisasjoner må få komme til med nødhjelp.</p>
<p>De umenneskelige og brutale handlingene som utføres av den israelske hæren på Gaza må ta slutt. Disse handlingen utgjør et klart brudd på internasjonal humanitærrett. Gjensidig respekt, forpliktelse og sikring av menneskerettigheter må være grunnlaget for enhver stat.</p>
<p>Sametingsrådet fordømmer terrorhandlingene utført av Hamas den 7.oktober mot den israelske sivilbefolkningen. Disse handlingen er uakseptable, og vi ber om umiddelbar og betingelsesløs løslatelse av alle sivile som holdes som gisler Både av Hamas og Israel. Alle parter må respektere det ukrenkelige menneskeverdet og skille mellom sivile og kombattanter.</p>
<p>Sametingsrådet krever at FN gjennomfører en grundig etterforskning av alle anklager om krigsforbrytelser og brudd på internasjonal lov. Ansvarlige for slike handlinger må stilles til ansvar.</p>
<p>Rettighetene til urfolk i området, beduinene, må også ivaretas. Når konflikten skal løses må beduinenes rettigheter og landområder hensyntas.</p>
</body></document>
