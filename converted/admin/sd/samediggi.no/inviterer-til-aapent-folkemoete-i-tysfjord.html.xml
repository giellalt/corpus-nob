<document xml:lang="nob" id="no_id"><header><title>Inviterer til åpent folkemøte i Tysfjord</title><genre code="admin"/><author><unknown/></author><year>2018</year><wordcount>296</wordcount><conversion_status type="standard"/><availability><free/></availability><multilingual/><origFileName>https://www.sametinget.no/Nyhetsarkiv/Inviterer-til-aapent-folkemoete-i-Tysfjord</origFileName><parallel_text xml:lang="smj" location="bivddi-rabas-almmuktjaahkanibmaj-divtasvuonan.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Inviterer til åpent folkemøte i Tysfjord</p>
<p>Sametingets oppvekst-, omsorg- og utdanningskomité er i neste uke på komitéreise på Drag i Tysfjord og i den forbindelse inviteres det til åpent folkemøte med åpent tema.</p>
<p>Dette er første komitéreise Sametingets oppvekst-, omsorg- og utdanningskomité gjennomfører etter valget, og det ble tidlig enighet i komiteen at reisen skulle være til Tysfjord.</p>
<p>Sametingets oppvekst-, omsorg- og utdanningskomité har hovedansvaret på samfunnsområdene oppvekst, utdanning, språk og helse. På komitéreisen skal de over to dager gjennomføre flere møter med ulike institusjoner.</p>
<p>– Vi vil vite mer om bakgrunnen for utviklingen av det samiske samfunnet i Tysfjord, og skal møte institusjoner som har løftet bruken av det samiske språket i Tysfjord. Vi vil også se på utfordringer i Tysfjord-samfunnet, blant annet hvordan Tysfjordsaken følges opp, og hvordan samiske saker vil følges videre opp etter kommunesammenslåingen, sier leder i komiteen Márjá-Liissá Partapuoli.</p>
<p type="title">Folkemøte</p>
<p><em type="italic">Onsdag 17.10.18 klokken 17.00 inviterer komiteen befolkningen til et åpent folkemøte. Folkemøtet arrangeres i auditoriet i Árran julevsáme guovdásj/lulesamisk senter kl. 17.00-18.30. </em></p>
<p>Det er åpent tema på møtet, og komiteen oppfordrer befolkningen til å ta opp de sakene som er sentrale i samfunnet. Komiteen har i hovedsak hovedansvaret på disse samfunnsområdene: oppvekst, utdanning, språk og helse.</p>
<p>– Vi ser frem til å ha dialog med befolkningen og få høre hvilke saker som engasjerer innbyggerne. På folkemøtet kan de ta opp hvilket som helst tema, uansett om det hører til fortiden, nåtiden eller fremtiden, sier leder i komiteen Márjá-Liissá Partapuoli.</p>
<p><em type="italic">Følgende komitémedlemmer deltar på komitéreisen: </em></p>
<p xml:lang="sme">Márjá-Liissa Partapuoli (NSR-NSR/SáB) – Komitéleder Jørn Are Gaski (AP) – Nestleder Mona Hornæs (NSR) Gunn Anita Jacobsen (NSR) Anne Henriette Reinås Nilut (NSR) Niko Valkeapää (NSR) Ann Karin Kvernmo (NSR) Nils Mikkelsen Utsi (NSR) Elisabeth Erke (GB/SP) Kåre Olli (Partipolitisk uavhengig) Kjellrun Wilhelmsen (NORD) Ann-Elise Finbog (SáB/SfP)</p>
</body></document>
