<document xml:lang="nob" id="no_id"><header><title>Sametingspresident Egil Olli`s hilsningstale i Kipparifestivalen - Sámediggi Sametinget</title><genre code="admin"/><author><unknown/></author><publChannel><publication><publisher>Sámediggi/Sametinget</publisher></publication></publChannel><wordcount>622</wordcount><conversion_status type="standard"/><availability><free/></availability><submitter name="" email="divvun@samediggi.no"/><origFileName>http://samediggi.no/Artikkel.aspx?aid=3143&amp;sprak=Norsk&amp;Print=1</origFileName><parallel_text xml:lang="sme" location="samediggi-article-3143.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision: 154948 $; </version></header><body><p>Sametingspresident Egil Olli`s hilsningstale i Kipparifestivalen - Sámediggi Sametinget</p>
<p type="title">Sametingspresident Egil Olli`s hilsningstale i Kipparifestivalen</p>
<p>Sametingspresident Egil Olli holdt tale ved åpningen av Kipparifestivalen fredag 24. juli 2009.</p>
<p>God dag alle sammen.</p>
<p>På vegne av Sametinget takker jeg for innbydelsen til Kipparifestivalen og at dere har gitt oss anledningen til å hilse festivalen.</p>
<p>For meg personlig er det alltid hyggelig å delta i arrangement i min hjemkommune. Jeg er født og oppvokst i Kollvik (Činavuohppi), der folk på den tiden jeg vokste opp, hovedsakelig snakket samisk. Derfor er også mitt morsmål samisk.</p>
<p>Da jeg begynte på skolen snakket jeg kun samisk. På den andre siden av fjorden var de kvenske barna i samme situasjon som meg. Vi kunne ikke kommunisere med lærerne. Kvenene og samene har på dette området den samme historie og det gir meg god innsikt i de utfordringer kvenene står overfor.</p>
<p>For meg er det en spesiell opplevelse å bli invitert hit som president for Sametinget. Det viser at dere ønsker å samarbeide med oss og gir et godt grunnlag for framtidig samhandling. Det er også i tråd med Sametingets politikk. Vi ønsker et bedre samarbeid og har derfor støttet kvenske tiltak økonomisk og gitt politiske støtte til den kvenske, politiske organisering.</p>
<p>Kvener og samer står overfor de samme utfordringer på mange områder. Både kvenene, og vi samer, har vært utsatt for en sterk fornorskningspolitikk. Vi samer har ved etableringen av Sametinget fått muligheten til å rette opp en del av denne uretten og vi administrerer nå viktige deler av det samiske samfunnet. Også dere, kvenene, må etter min mening, få større muligheter til å forvalte egen kultur, samfunn og språk. Og dette er ikke bare et ansvar som dere har. Den norske stat har ansvaret for at kvenene som en nasjonal minoritet i Norge skal få mulighet til å utvikle sitt språk, samfunn og sin kultur. Også Sametinget tar ansvar og har derfor blant annet støttet kravet om et fond som skal fremme kvensk kultur og språk.</p>
<p>Jeg kan her og nå love at kvenene fortsatt skal få vår politiske støtte!</p>
<p>Men, vi ønsker også et praktisk samarbeid om prosjekter der vi har felles interesser. Derfor har vi for inneværende år avsatt midler i budsjettet for tiltak som kan bedre samarbeidet mellom kvener og samer. Av slik tiltak kan jeg nevne;</p>
<p type="listitem">·         Dokumentering av kvenske og samiske stedsnavn i Porsanger og Storfjord i Troms fylke.</p>
<p type="listitem">·         Egne virkemiddeltiltak for kvenske/samiske prosjekter.</p>
<p type="listitem">·         Gi økonomisk støtte til felles kvenske og samiske kulturtiltak.</p>
<p>Vi har aktivt arbeidet for etableringa av et kvensk/samisk/norsk språksenter i Storfjord i Troms. Arbeids- og inkluderingsdepartementet har bevilget 500 000 kroner til dette, Troms fylkeskommune har gitt 300 000 og Sametinget har avsatt midler til økonomisk støtte. Senteret kan trolig starte sin virksomhet allerede kommende høst.</p>
<p>Etter vår mening er det viktig at det blir økt kunnskap om den kvenske kulturen her i landet. En levende kvensk kultur vil være en berikelse for alle som får mulighet til å bli kjent med den og </p>
<p>Festivaler er en arena med gode muligheter til å bli kjent med ulike kulturer og andre folk. På Kipparifestivalen blomstrer den kvenske kulturen og jeg er imponert over det rikholdige programmet for årets festival. I dagene framover får folk se og oppleve kvensk kultur og høre det kvenske språk, dere får treffe kjentfolk, dere får se nye ansikter og dere får knytte nye bekjentskaper, og ikke minst; dere får anledning til å planlegge arbeidet framover og diskutere hvordan dere skal møte de nye utfordringene som framtida bringer.</p>
<p>Jeg ønsker dere til lykke med årets festival og takker for at jeg fikk frambringe disse hilsningsord fra Sametinget.</p>
</body></document>