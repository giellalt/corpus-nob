<document xml:lang="nob" id="no_id"><header><title>Tilbyr 150 000 kroner i stipend til lule- og sørsamiske barnehagelærerstudenter - Sametinget</title><genre code="admin"/><author><unknown/></author><year>2021</year><wordcount>326</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/tilbyr-150-000-kroner-i-stipend-til-lule-og-sorsamiske-barnehagelarerstudenter.13779.aspx</origFileName><parallel_text xml:lang="sma" location="150_000_kravnah_stipendine_faalehte_julev-_jih_aarjelsaemien_maanagiertelohkehtaejja-studeentide.html"/><parallel_text xml:lang="sme" location="falla_150_000_ruvdnosas_stipeandda_julev-_ja_lullisami_manaidgardeoahpaheaddje-studeanttaide.html"/><parallel_text xml:lang="smj" location="fala_150_000_kravna_stipenda_julev-_ja_oarjjelsame_manajgarddeahpadiddje-studentajda.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Tilbyr 150 000 kroner i stipend til lule- og sørsamiske barnehagelærerstudenter</p>
<p><em type="italic">Sametingsrådet vil gi stipend til lule- og sørsamiske barnehagelærerstudenter. – Vi vet at i lule- og sørsamiske områder er det stort behov for barnehageansatte med kunnskap i samisk språk og kultur, sier sametingsråd Mikkel Eskil Mikkelsen (NSR). </em></p>
<p>Sametingsråd Mikkel Eskil Mikkelsen (NSR)    Kenneth Hætta    I revidert budsjett vil sametingsrådet foreslå at Sametingets stipender utvides til å inkludere studenter fra lule- og sørsamiske barnehager.</p>
<p>Mikkelsen er svært fornøyd med at Nord universitet høsten 2021 starter opp en ny arbeidsplassbasert barnehagelærerutdanning med samisk profil i lule- og sørsamisk område.</p>
<p>– Dette er et helt sentralt studietilbud for det samiske samfunnet, vi trenger flere barnehagelærere, sier Mikkelsen.</p>
<p>Siden denne utdanningen ikke blir en samisk utdanning så vil ikke studentene ha mulighet til å få stipend fra Sametinget slik regelverket er i dag. Dette ønsker sametingsrådet å endre på.</p>
<p>– For å sikre rekruttering til lule- og sørsamiske barnehager så vil vi gjøre det mulig for studenter som er tilknyttet samiske barnehager å søke stipend mens de studerer den arbeidsplassbaserte barnehagelærerutdanningen (ABLU). De vil ha sin arbeidsplass ved samiske barnehager og avdelinger mens de studerer og dermed være en av målgruppene for denne utdanningen.</p>
<p>Mikkelsen håper på mange søknader til studiet og kan formidle at studentene som er kvalifisert til å motta stipend fra Sametinget vil motta 150 000 kroner til bachelorstudiet, som skal gå over 4 år.</p>
<p>– Vi ønsker med dette å tilby tilsvarende stipendmuligheter til de som studerer ABLU på deltid og de som studerer på heltid ved Sámi allaskuvla/Samisk høgskole. For å motta det nye stipendet må du som søker ha første eller andrespråk fra videregående skole eller ha minimum 25% stilling i en samisk barnehage eller i en samisk avdeling i en norsk barnehage og være student med Nord Universitet.</p>
<p>Søknadsfristen for opptak til høyere utdanning er 15. april.</p>
<p><em type="italic">For spørsmål eller intervju, kontakt sametingsråd Mikkel Eskil Mikkelsen </em><em type="italic">(NSR), +47 917 42 161, </em><em type="italic">mikkel.eskil.mikkelsen@samediggi.no </em></p>
</body></document>
