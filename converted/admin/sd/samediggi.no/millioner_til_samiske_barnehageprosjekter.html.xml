<document xml:lang="nob" id="no_id"><header><title>Millioner til samiske barnehageprosjekter - Sametinget</title><genre code="admin"/><author><unknown/></author><year>2021</year><wordcount>486</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/millioner-til-samiske-barnehageprosjekter.17968.aspx</origFileName><parallel_text xml:lang="sma" location="millijovnh_saemien_maanagierteprosjektide.html"/><parallel_text xml:lang="sme" location="miljovnnat_sami_manaidgardeproseavttaide.html"/><parallel_text xml:lang="smj" location="juolloduvva_millijavna_same_manajgarddeprosjevtajda.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Millioner til samiske barnehageprosjekter</p>
<p><em type="italic">Sametingsrådet har tildelt 4,4 millioner kroner til 27 prosjekter i barnehager som aktivt arbeider med å styrke og utvikle samisk språk og kultur i barnehagene. </em></p>
<p>– I år har det kommet inn flere søknader enn tidligere år, noe som er svært positivt. Kanskje har det å gjøre med Sametingets utviklingsprosjekt SáMOS å gjøre, eller at flere ønsker å tilby et samisk tilbud i barnehagene, sier sametingsråd Mikkel Eskil Mikkelsen (NSR).</p>
<p>Årets prioriteringer i tilskuddsordningen tilskudd til prosjekter og utviklingsarbeid i barnehager er språkutviklingsprosjekter, lokale utviklingsprosjekter med vekt på samisk tradisjonelt arbeid, etablering av nye samiskspråklige barnehagetilbud og utvikling av pilotbarnehager som er valgt til å være med i barnehageprosjektet SáMOS (Samiske barn i nye pedagogiske rom).</p>
<p>Årets midler er fordelt på 10 språkutviklingsprosjekter, 13 lokale utviklingsprosjekter med vekt på samisk tradisjonelt arbeid og fire prosjekter knyttet til utvikling av pilotbarnehager.</p>
<p>Se oversikt over tildelinger til prosjekter og utviklingsarbeid i barnehager i år</p>
<p type="title">Språkutviklingsprosjekter</p>
<p>Mikkel Eskil Mikkelsen    Árvu/Sametinget    Innen prioriteringen språkutviklingsprosjekter får blant annet Furua barnehage i Alta tildelt 125 500 kroner til ulike tiltak for å fremme samisk språk og kultur. Barna skal blant annet få lære enkelte samiske ord, tradisjonelle samiske leker, og være med på reinslakting og kalvemerking. En annen barnehage i Alta, Holmen gårds- og naturbarnehage, får 55 000 kroner til å berike og inspirere barnas lek med materiell og opplevelser som fremmer samisk språk og kultur.</p>
<p>Innen språkprosjekter får også Ferista friluftsbarnehage i Trondheim 100 000 kroner til prosjektet samisk språkkurs, hvor de vil gi foreldre til samiske barn i Trondheim kommune muligheten til å lære seg samisk parallelt med sine barn. Det skal være ettermiddagskurs for foreldrene i nordsamisk, sørsamisk og lulesamisk.</p>
<p>– Det er lagt vekt på at dersom revitaliseringen av det samiske språket i Trondheim skal lykkes, kreves det at foreldrene også får mulighet til å lære seg språket, sier Mikkelsen.</p>
<p type="title" xml:lang="nno">Lokale utviklingsprosjekter med vekt på samisk tradisjonelt arbeid</p>
<p>Innen prioriteringen lokale utviklingsprosjekter med vekt på samisk tradisjonelt arbeid får blant annet Rishaugen barnehage i Alta tildelt 128 000 kroner til styrking av samisk kultur og språkopplevelser. De skal blant annet til et reingjerde og være med på reinslakting.</p>
<p>Espira barnehage i Stjørdal får tildelt 75 000 kroner til samisk kulturformidling og språkstimulering for småbarn. Formålet med prosjektet er å sikre at barna og familiene får utviklet sitt samiske språk og kultur.</p>
<p>– Denne barnehagen har ikke søkt tidligere, det er fint å se at de ønsker at samisk språk og kultur skal være en del av barnehagehverdagen, sier Mikkelsen.</p>
<p>Ny søknadsrunde for 2022 åpnes i begynnelsen av februar.</p>
<p>– Jeg oppfordrer barnehager som gir et samiskspråklig tilbud, og barnehager som ønsker å gi et tilbud som fremmer samisk språk- og kulturkompetanse for samiskspråklige barn, til å søke, sier Mikkelsen.</p>
<p><em type="italic">Se alle tildelingene i egen oversikt, som er vedlagt. For intervju eller spørsmål, kontakt sametingsråd Mikkel Eskil Mikkelsen (NSR), tlf. +47 917 42 161, </em><em type="italic">mikkel.eskil.mikkelsen@samediggi.no </em></p>
</body></document>
