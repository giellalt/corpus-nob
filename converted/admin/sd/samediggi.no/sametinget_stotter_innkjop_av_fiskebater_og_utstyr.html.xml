<document xml:lang="nob" id="no_id"><header><title>Sametinget støtter innkjøp av fiskebåter og utstyr - Sametinget</title><genre code="admin"/><author><unknown/></author><year>2023</year><wordcount>272</wordcount><conversion_status type="standard"/><availability><free/></availability><multilingual/><origFileName>https://sametinget.no/oddasat/samediggi-doarju-oastit-bivdofatnasiid-ja-bivdosiid.26854.aspx?sprak=1</origFileName><parallel_text xml:lang="sme" location="samediggi_doarju_oastit_bivdofatnasiid_ja_bivdosiid.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Sametinget støtter innkjøp av fiskebåter og utstyr</p>
<p><em type="italic">Sametinget har tilsammen innvilget 818 000 kroner i støtte til kjøp av fiskefartøy og utstyr til 3 bedrifter i Finnmark. - Det er en positiv utvikling at mange vil satse på fiske, sier sametingspresident Silje Karine Muotka.    </em></p>
<p>–   Sametinget gir både nyetablerere og andre mulighet til å satse på fiske gjennom å bidra med finansiering av fiskebåter. Vi er med på å skape arbeidsplasser langs kysten, og det er viktig både for næringen og for lys i husan i kystsamfunnene, sier sametingspresident Silje Karine Muotka (NSR).   Bedriften Ole Martin Nygård i Karasjok har fått innvilget 300 000 kroner i støtte for å investere i fiskefartøy og utstyr. Nygård skal drive sjarkfiske i Vest-Finnmark på torsk, kongekrabbe, kveite og sei. Målet er å skape en varig arbeidsplass, og på sikt gi arbeid for to personer.    Northlight Fishing AS i Porsanger har fått 268 000 kroner i støtte til å kjøpe fartøyet Toma samt utstyr. Bedriften er lokalisert i Lakselv og skal drive med kystfiske av kongekrabbe og hvitfisk. De har erfaring innen fiskeri, og har også skaffet seg en mentor innen næringa. Gudmundur Jon Hafsteinsson med firmaet Hafsteinsson i Gamvik kommune har fått 250 000 kroner i støtte til kjøp av fiskefartøy. Hafsteinsson er lokalisert i Mehamn, og skal drive med kystfiske etter torsk, sei, hyse, kongekrabbe og andre fiskeslag. Hafsteinsson sier i sin søknad at de skal levere fisken til anlegg i egen kommune, og at nærhet til gode fiskefelt gjør at de kan levere fisk av god kvalitet.    Tilskuddene på til sammen 818 000 kroner gis fra tilskuddsordningen Tilskudd til primærnæringer – Marine næringer.</p>
</body></document>
