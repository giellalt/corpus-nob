<document xml:lang="nob" id="no_id"><header><title>Disse fire får Sametingets kultur- og idrettsstipend for 2022 - Sametinget</title><genre code="admin"/><author><unknown/></author><year>2022</year><wordcount>588</wordcount><conversion_status type="standard"/><availability><free/></availability><multilingual/><origFileName>https://sametinget.no/oddasat/dat-njealjis-ozzot-samedikki-kultur-ja-valastallanstipeandda-2022.23208.aspx?sprak=1</origFileName><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Disse fire får Sametingets kultur- og idrettsstipend for 2022</p>
<p>​  <em type="bold">Sametingsrådet har tildelt stipender til fire unge innen idrett og kultur. En volleyballspiller, vektløfter, scenekunstner og billedkunstner får hver 25 000 kroner i stipend. </em></p>
<p>I år var det svært mange unge søkere til begge stipendene. 29 ungdommer hadde søkt idrettsstipend, 20 jenter og ni gutter. 14 unge hadde søkt på kulturstipend, 10 jenter og fire gutter.</p>
<p>Sametingets kultur- og idrettsstipend for ungdom skal øke motivasjonen til unge for å engasjere seg innenfor musikk, kunst, kultur og idrett.</p>
<p>– Det er spennende å se det høye nivået årets kandidater holder. De har vist at de satser seriøst på sine kultur- og idrettsgrener, og fremstår som gode forbilder for annen samisk ungdom, sier Maja Kristine Jåma (NSR).</p>
<p>Sametingsrådet tildeler idrettsstipend til Jonna Johanne Dunfjeld-Mølnvik og Ina Marielle Trane Porsanger, og kulturstipend tildeles Leander Andersen Gilsåmo og Iris Storelv-Rabone</p>
<p>– Alle fire fremstår som gode ambassadører for unge kultur- og idrettsinteresserte. Jeg gleder meg til å se mer av disse ungdommene fremover og ønsker dem lykke til videre, sier Jåma.</p>
<p type="title">Kort presentasjon av de fire som får stipend fra Sametinget:</p>
<list><p type="listitem"><em type="bold">Jonna Johanne Dunfjeld-Mølnvik </em>, 20 år fra Snåsa. Jonna Johanne er et talent innen volleyball. Hun har sammen med laget sitt, Liernes Volleyball spilt i 1. divisjon i flere sesonger og har i år vunnet serien. Laget til Jonna Johann er klar til å spille til opprykk. I tillegg til idrett, så er Jonna bevisst på å bruke sørsamisk. Dette gjør hun både på og utenfor banen. Jonna er en dedikert og motivert ung samisk idrettsutøver.    </p>
<p type="listitem"><em type="bold">Ine Marielle Trane Porsanger </em>, 20 år fra Varangerbotn i Nesseby. Ine Marielle er en aktiv vektløfter. Hun har i 2022 klart å sette to norgesrekorder i styrkeløft. Hun ble også tatt ut på det norske landslaget høsten 2022, og satser seriøst på sin idrett, og har med sine prestasjoner tatt VM-kravet i sin klasse. Ine er en motivert ung styrkeløfter, som har ambisjoner for å nå langt.    </p>
<p type="listitem"><em type="bold">Leander Andersen Gilsåmo, </em>16 år fra Trondheim. Leander har jobbet med scenekunst siden han var 11 år. Han er aktiv i Teaterlaget Bul i Nidaros og har vært med på store teateroppsetninger og har allerede fått gode kritikker for sin tolkning av de ulike rollene som han har spilt på teaterscenen. Han skal nå være instruktør for de yngste teatergruppene i Bul, og han skal også jobbe sammen med samiske ungdom.    </p>
<p type="listitem"><em type="bold">Iris Storelv-Rabone </em>, 17 år fra Evenes. Iris har drevet med billedkunst siden hun var liten. Hun har allerede utmerket seg som kunstnertalent og har designet årets teaterplakat til den samiske festivalen Márkomeannu. Iris har allerede hatt flere utstillinger i Sápmi og i fjor hadde hun en separat utstilling på Márkomeannu. Til tross for sin unge alder, så er hun allerede blitt en synlig samisk protestkunstner. Hun satser på å utvikle seg som kunstner gjennom å lære seg mer om de ulike teknikkene innenfor billedkunst.    </p>
</list><p><em type="italic">For mer informasjon kan sametingsråd Maja Kristine Jåma (NSR) kontaktes på telefon: 47242366 eller epost: </em><em type="italic">maja.kristine.jama@samediggi.no </em>  </p>
<p type="title">Tidligere vinnere:</p>
<p type="title" xml:lang="vep">2021:</p>
<p xml:lang="nno"><em type="italic">Idrettsstipend: </em> Anders Inga og Stine Lise Nordsletta Somby    </p>
<p><em type="italic">Kulturstipend:  </em>Jon Mika Nystad Eskonsipo og Maret Julianne Gaup    </p>
<p type="title" xml:lang="vep">2020:</p>
<p><em type="italic">Idrettsstipend: </em>Amalie Storelv, Olivia Braastad     </p>
<p><em type="italic">Kulturstipend: </em>Peder Niilas Tårnesvik, Emil Nikolaus Karlsen, Lávre Johan Eira     </p>
<p type="title" xml:lang="vep">2019:</p>
<p xml:lang="nno"><em type="italic">Idrettsstipend: </em>Amalie Kristine Triumf, Peder Funderud Skogvang, Tuva Sirin Schall Mikkelsen    </p>
<p xml:lang="fin"><em type="italic">Kulturstipend: </em>Ánna-Katri Helander    </p>
<p type="title" xml:lang="vep">2018:</p>
<p><em type="italic">Idrettsstipend: </em>Benedicte Guttorm og Sajane Karina Olsen    </p>
<p xml:lang="smn"><em type="italic">Kulturstipend: </em>Anna Kaisa Partapuoli og Johan Daniel Turi    </p>
<p type="title" xml:lang="vep">2016:</p>
<p xml:lang="nno"><em type="italic">Idrettsstipend: </em>Rakel Birkeli og Jan Arthur Reinås    </p>
<p><em type="italic">Kulturstipend: </em>Anna Linea Fjellheim Varsi og Ella Marie Hætta Isaksen    </p>
</body></document>
