<document xml:lang="nob" id="no_id">
  <header>
    <title>PRM: Stopp vold mot kvinner og jenter!</title>
    <genre code="admin"/>
    <author>
      <unknown/>
    </author>
    <year>2018</year>
    <wordcount>501</wordcount>
    <conversion_status type="standard"/>
    <availability>
      <free/>
    </availability>
    <origFileName>https://www.sametinget.no/Nyhetsarkiv/PRM-Stopp-vold-mot-kvinner-og-jenter</origFileName>
    <parallel_text xml:lang="sma" location="prm-naahkehtidie-vaedtsoesvoetem-nyjsenaejjaj-jih-niejti-voeoeste.html"/>
    <parallel_text xml:lang="sme" location="prd-bissehetnot-veahkavalddi-nissoniid-ja-nieiddaid-vuosta.html"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision: 154948 $; </version>
  </header>
  <body>
    <p type="title">PRM: Stopp vold mot kvinner og jenter!</p>
    <p>– Nå er det nok. Vi kan rett og slett ikke godta lenger at en av fem samiske kvinner blir utsatt for seksuell vold. Det gjør vondt å lese historiene til de samiske kvinnene som har stått frem i media, sier sametingspresident Aili Keskitalo.</p>
    <p>Sametinget har i flere år satt søkelys på vold i det samiske samfunn. Sametingspresident Aili Keskitalo sier at samiske skoler, organisasjoner, idrettslag , institusjoner og andre offentlige myndigheter må sette vold mot kvinner på dagsorden.</p>
    <p>
      <em type="italic">– Jeg vil også utfordre samiske menn og gutter til å delta mer aktivt i debatten om hvordan vi skal forhindre vold mot kvinner. Snakk med dine sønner og kamerater. Vær med på å sette grenser. Inviter dem til å ta ansvar for at deres kjærester, søstre og mødre er trygge både hjemme og i samfunnet, sier Keskitalo. </em>
    </p>
    <p type="title">– Tar ikke ansvar</p>
    <p>Sametinget ønsker mer forskningsbasert kunnskap om vold mot kvinner, for å få et helhetlig bilde av årsaker og tiltak som fungerer. Det må utvikles forebyggende tiltak mot vold, kompetansen i hjelpeapparatet må heves og hjelpe- og behandlingstilbudet må utvikles.</p>
    <p>
      <em type="italic">– Sametinget har etterlyst en handlingsplan fra regjeringen mot vold i nære relasjoner og ønsker mer forskning på blant annet årsakene. Selv om det samiske samfunnet har et stort ansvar, så klarer vi ikke alene å stoppe problemet, sier sametingspresident Aili Keskitalo. </em>
    </p>
    <p>I denne saken har Sametinget støtte fra flere FN-organer, som har bedt Norge om å utarbeide tiltak mot vold i det samiske samfunn.</p>
    <p>
      <em type="italic">– Likestillingsombudet har også tatt opp saken med Regjeringen. Likevel tar ikke Regjeringen ansvar. Det er for oss uforståelig og skuffende, sier Keskitalo. </em>
    </p>
    <p type="title">Taushet tar liv</p>
    <p>Sametinget, Krisesentersekretariatet og Likestillings- og diskrimineringsombudet arrangerer i samarbeid et <em type="italic">seminar på Sametinget 26. november. </em>Tittelen på seminaret er vold mot kvinner og vold i nære relasjoner i samiske samfunn. </p>
    <p>Krisesentersekretariatet og Likestillings- og diskrimineringsombudet arrangerer for femte år på rad kampanjen <span type="quote">«Taushet tar liv»</span> for å bidra til å forebygge vold i nære relasjoner og partnerdrap.</p>
    <p>I år fokuserer kampanjen spesielt på vold mot kvinner og vold i nære relasjoner i samiske samfunn.</p>
    <p>Nasjonalt Institutt for Menneskerettigheter (NIM) har avdekket en stor menneskerettslig utfordring på dette området, som behandles i <span type="quote">«temarapport om vold og overgrep i samiske samfunn»</span>. Undersøkelser viser at opptil 49 prosent av samiske kvinner i Norge har vært utsatt for vold eller overgrep og at svikt i systemene kan føre til at de ikke får den hjelpen de trenger.</p>
    <p>
      <em type="italic">– Målet med seminaret på Sametinget er få til en god diskusjon om hindringene for at samiske voldsutsatte skal få de samme rettighetene som resten av befolkningen. Hvordan styrke innsatsen for å forebygge, avverge og etterforske vold og overgrep mot den samiske voldsutsatte, sier Keskitalo. </em>
    </p>
    <p type="title">– Nå er det nok</p>
    <p>
      <em type="italic">– Nå må vi sammen ta tak i problemet og hindre at volden får fortsette. Vi godtar ikke lenger at våre kvinner og jenter utsettes for vold og voldtekt, sier sametingspresident Aili Keskitalo. </em>
    </p>
    <p>Program for seminaret Kampanjen Taushet tar liv</p>
  </body>
</document>
