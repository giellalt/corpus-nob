<document xml:lang="nob" id="no_id"><header><title>Støtte til Porsanger Treindustri AS og Vuorji Rein AS - Sametinget</title><genre code="admin"/><author><unknown/></author><year>2020</year><wordcount>344</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/stotte-til-porsanger-treindustri-as-og-vuorji-rein-as.7740.aspx</origFileName><parallel_text xml:lang="sme" location="doarjja_fitnodagaide_porsanger_treindustri_as_ja_vuorji_rein_as.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title" xml:lang="nno">Støtte til Porsanger Treindustri AS og Vuorji Rein AS</p>
<p>Sametingsrådet har bevilget kr. 500 000,- til Porsanger Treindustri AS i Lakselv og kr. 410 000,- i støtte til Vuorji Rein AS i Karasjok.</p>
<p>Porsanger Treindustri AS har siden etableringen i 2010 produsert innredninger og trevarer på bestilling. Produksjonen går i hovedsak til det private markedet, med leveranser over hele landet. Bedriften holder i dag til i leide lokaler i et eldre meieribygg i Lakselv. Tilskuddet fra Sametinget skal gå til å bygge eget produksjonslokale.</p>
<p>– De nye lokalene vil være spesialtilpasset produksjonen til Porsanger Treindustri, noe som kan bidra til økt verdiskaping og lønnsomhet i bedriften.</p>
<p>Denne typen investeringer bidrar til en betydelig grad av nyskaping og bedriftsutvikling. Slike prosjekter er derfor en prioritering i våre tilskuddsordninger, sier sametingsråd Silje Karine Muotka.</p>
<p>Lokalet er designet med bakgrunn i egne erfaringer, samt dagens krav til utforming, ventilasjon og HMS. Selskapet ønsker å bruke koronasituasjonen til å investere i bedriftsutvikling og nye markeder for å kunne være beredt til å levere bredt når pandemien er over.</p>
<p>– Porsanger Treindustri er en spennende bedrift med marked over hele landet. Porsanger er innenfor STN-området og Sametinget ønsker gjerne å bidra til at flere lokale bedrifter i regionen utvikler seg: På denne måten kan vi bidra til mer lokal verdiskaping og flere arbeidsplasser, sier sametingsråden.</p>
<p>Vuorji Rein AS er en næringsmiddelbedrift i Karasjok som skal foredle reinkjøtt fra eget reinbeiteområde. De har tidligere mottatt etableringstilskudd fra Sametinget, og nå befinner bedriften seg i en ny fase der de blant annet skal ferdigstille produksjonslokale og utvikle produkter. Prosjektet har som hensikt å bidra til økt lokal verdiskaping i reindrifta, noe som er et av Sametingets prioriterte områder.</p>
<p>– Dette prosjektet er et utviklingstiltak med investeringer som gir lokal videreforedling og økt omsetning av mat fra samiske områder. Dette gir økt verdiskapning lokalt, i tillegg til at markedet får flere produkter å velge mellom. Det ønsker vi å støtte opp om, sier sametingsråden.</p>
<p><em type="italic">For mer informasjon eller intervju, kontakt sametingsråd Silje Karine Muotka (NSR), tlf. 984 87 576 eller e-post: silje.karine.muotka@samediggi.no </em></p>
</body></document>
