<document xml:lang="nob" id="no_id"><header><title>Sametinget har bevilget tilskudd til oppstart av grenseoverskridende skoltesamisk språksamarbeid - Sametinget</title><genre code="admin"/><author><unknown/></author><year>2022</year><wordcount>329</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/sametinget-har-bevilget-tilskudd-til-oppstart-av-grenseoverskridende-skoltesamisk-spraksamarbeid.22951.aspx</origFileName><parallel_text xml:lang="sme" location="samediggi_lea_juolludan_doarjaga_alggahit_radjerasttideaddji_nuortalas_giellaovttasbarggu.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Sametinget har bevilget tilskudd til oppstart av grenseoverskridende skoltesamisk språksamarbeid</p>
<p>Sametinget har bevilget 50 000 kroner i tilskudd til medfinansiering av et samisk Interreg-prosjekt som skal forsøke å revitalisere skoltesamisk språk og kultur på norsk side. — Et utrolig flott initiativ fra Sør-Varanger og Enare kommune, sier sametingsråd Mikkel Eskil Mikkelsen (NSR).</p>
<p>Norsk søker er Sør-Varanger kommune, som skal gjennomføre prosjektet sammen med Inari kommune i Finland. I tillegg er det flere andre partnere som er involvert i prosjektet.</p>
<p>— Sametingets overordnede mål er at skoltesamisk språk skal både anerkjennes og vitaliseres på norsk side av Sápmi. I oktober vedtok Sametingets plenum at man skal gå i gang samarbeid over landegrensene, og at man aktivt skaper skoltesamisk språkmiljø i Sør-Varanger, sier sametingsråd Mikkel Eskil Mikkelsen.</p>
<p>Interreg er et EU-program som skal styrke samarbeid over landegrensene. Samiske organisasjoner i Norge kan søke tilskudd til samarbeidsprosjekter med svenske eller finske organisasjoner via ordningen Interreg Aurora.</p>
<p>For norske søkere finansierer Interreg inntil halvparten av prosjektkostnadene, mens søker må skaffe resterende halvpart på andre måter. For å bidra til flere samiske Interreg-prosjekter har Sametinget satt av tilskuddsmidler til egenandelen i prosjektet.</p>
<p>Sør-Varanger kommune ønsker nå å sette i gang et forprosjekt som skal planlegge et større utviklingsprosjekt på skoltesamisk språk og kultur. Skoltesamisk språk og kultur er svært sårbart, med få språkbrukere og kulturbærere spredt over flere land. Det er 10 språkbrukere på norsk side i dag, sammenlignet med finsk side, som har 300 aktive språkbrukere. For å løse utfordringene skoltesamisk språk og kultur står overfor er det derfor behov for et samarbeid på tvers av landegrensene. Partnerskapet i dette prosjektet blir vurdert som riktig for å jobbe med utviklingen av skoltesamisk språk og kultur.</p>
<p>— Målet vårt er å styrke skoltesamisk språk gjennom ulike kulturtilbud, og at man også etablerer aktive språkmiljøer, både for barn og voksne. Sametinget vil at skoltesamiske stedsnavn brukes offentlig, og at Ä’vv Saa’mi mu’zei/Äʹvv skoltesamisk museum styrkes og blir en viktig institusjon for skoltesamisk språk, sier Mikkelsen.</p>
</body></document>
