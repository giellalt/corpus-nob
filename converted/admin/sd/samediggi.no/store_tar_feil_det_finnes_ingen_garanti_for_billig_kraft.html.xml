<document xml:lang="nob" id="no_id"><header><title>Støre tar feil, det finnes ingen garanti for billig kraft - Sametinget</title><genre code="admin"/><author><unknown/></author><year>2024</year><wordcount>537</wordcount><conversion_status type="standard"/><availability><free/></availability><multilingual/><origFileName>https://sametinget.no/politihke/kronihkh-jih-lohkijetjaalegh/store-tar-feil-det-finnes-ingen-garanti-for-billig-kraft.34862.aspx?sprak=1</origFileName><parallel_text xml:lang="sme" location="lea_boastut_maid_store_dadja_go_halbbes_elravnnji_ii_sahte_dahkidit_.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Støre tar feil, det finnes ingen garanti for billig kraft</p>
<p><em type="italic">Kronikk skrevet av sametingspresident Silje Karine Muotka (NSR). </em></p>
<p>Sametingspresident Silje Karine Muotka    Ørjan Marakatt Bertelsen</p>
<p>Jeg ble forundret når jeg leste i VG at statsminister Jonas Gahr Støre sier at <span type="quote">«Vi skal bygge ut betydelig mer kraft i Finnmark enn det Melkøya trenger. Vi skal bidra til at strømprisene ikke går opp»</span>.</p>
<p>På folkemøter der Sametinget har deltatt har kraftselskapene vært tydelige: det er umulig å garantere strømpriser i er marked – de sier tvert imot at strømprisene er markedsbaserte og at nettleien vil øke på grunn av bygging av nye kraftlinjer. Og dette er det forbrukerne som må betale for.</p>
<p>Etter min mening er det andre kriser som må prioriteres nå. Kysten er i nød. Landbaserte anlegg mangler råstoff, kvoter omfordeles ikke fra trål til kyst, og markedsadgangen for fisk – vår nest viktigste eksportvare – er svak. Regjeringens fiskeripolitikk har dessverre over tid ført til at fiskeritilganger har hopet seg opp på få og stadig færre hender, mens lokalbefolkningen som har rett til fiskeriene står igjen tomhendt på land.</p>
<p>Fisket er selve ryggraden i kystsamfunnene og hjertet av sjøsamisk kultur. Og fisket er en næring som fortsatt skal og må bære vår nasjon i fremtiden.</p>
<p>Arbeidskraftunderskuddet i hele Nord-Norge snakkes det lite om. Dette er en dramatisk situasjon.  NAVs bedriftsundersøkelse for Finnmark og Troms 2024 viser dette klart. Vi trenger arbeidskraft og det er veldig mange ledige stillinger innenfor mange bransjer.</p>
<p>I 2024 er det anslått at det trengs 3 245 kandidater i Finnmark og Troms. Tiltak for å fylle ledige stillinger vil telle mye mer enn å skape nye arbeidsplasser som forsvinner om få år. Konjunkturbarometeret for Nord-Norge viser at alle bedriftene trenger arbeidskraft og kompetanse, dette er en utfordring som må løses. Uten at vi løser dette, så får vi ikke gjort mye her i nord.</p>
<p>Da kommer vi til å mangle overnattingstjenester, vi kommer til å mangle nærbutikker, bygge- og anleggskapasitet, det vil være mangel på offentlig tjenesteyting, som sykepleiere, lærere og spesialiserte tjenester som leger og psykologer og mye annet.</p>
<p>De usikkerhetsmomentene bedriftene oppgir i konjunkturbarometeret er usikkerheter vi alle kjenner på. Det er det geopolitiske bildet, krig i Ukraina, inflasjon og høye renter, blant annet.</p>
<p>Sametingsrådet er enige i at sikkerhetspolitikk må være en viktig prioritering, og vi venter på regjeringens initiativer. Det geopolitiske bildet i Europa er alvorlig, og vår region grenser mot Russland. Konsekvensene av Sverige og Finlands NATO-medlemskap er noe vi må jobbe mer med. Dette er vi klare for å bruke innsats på fremfor urealistiske industriprosjekter som for eksempel ammoniakkfabrikker der vi er nødt til å bygge ned areal til vindindustri.</p>
<p>Jobb nummer én må være å sikre befolkningen og forsvarsevnen. Vi må sikre bosetting og at folk flytter tilbake. Dette innebærer å sikre kritisk infrastruktur, som sykehus, veier, transporttilbud og mobil- og internettdekning.</p>
<p>Elektrifiseringen er en katastrofal idé som vi er totalt uenige i, og dette er grunnen til at Sametinget har gått til sak mot staten. Saken har flere saksbehandlingsfeil: konsultasjonsplikten er brutt og konsekvensutredninger er ikke gjennomført.</p>
<p>Å bygge en fremtid på urealistiske kraftprosjekter er feilslått, og vi må heller bruke samfunnets kapasitet på å løse noen av de virkelige krisene i nord.</p>
</body></document>
