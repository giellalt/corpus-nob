<document xml:lang="nob" id="no_id">
  <header>
    <title>PRM: Utkast til retningslinjer for endret bruk av utmark - Sámediggi Sametinget</title>
    <genre code="admin"/>
    <author>
      <unknown/>
    </author>
    <publChannel>
      <publication>
        <publisher>Sámediggi/Sametinget</publisher>
      </publication>
    </publChannel>
    <wordcount>301</wordcount>
    <conversion_status type="standard"/>
    <availability>
      <free/>
    </availability>
    <submitter name="" email="divvun@samediggi.no"/>
    <origFileName>http://samediggi.no/Artikkel.aspx?aid=1651&amp;sprak=Norsk&amp;Print=1</origFileName>
    <parallel_text xml:lang="sme" location="samediggi-article-1651.html"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision: 154948 $; </version>
  </header>
  <body>
    <p>PRM: Utkast til retningslinjer for endret bruk av utmark - Sámediggi Sametinget</p>
    <p type="title">PRM: Utkast til retningslinjer for endret bruk av utmark</p>
    <p>Etter en bred og omfattende høringsrunde med 7 folkemøter og 43 høringsuttalelser legger Sametingsrådet nå fram utkast til nye retningslinjer for vurderingen av samiske interesser ved endret bruk av utmark etter finnmarksloven § 4.</p>
    <p>På bakgrunn av mange gode innspill har Sametingsrådet søkt å utforme retningslinjene slik at de blir lettere tilgjengelig og enklere å praktisere. Begrepsbruken er klargjort og enkelte av bestemmelsene er slått sammen. Det legges også opp til at tiltak som er i samsvar med vedtatt arealplan ikke forutsetter ny og gjentatt vurdering.</p>
    <p>- Flere av høringsinnspillene tar til orde for at retningslinjene ikke må være til hinder for næringsutvikling i Finnmark. Det er viktig for meg med gode og langsiktige rammebetingelser både for tradisjonelle og nye næringer, og vårt utkast til retningslinjer søker å legge bedre til rette for dette. Samtidig er det viktig å understreke at endret bruk av arealene kan medføre at vesentlige verdier og grunnlag for samisk kultur går tapt. Retningslinjene er derfor et viktig redskap for å sikre at offentlige myndigheter og Finnmarkseiendommen tar tilstrekkelig hensyn til samiske interesser i saker om endret bruk av meacchi/utmark, sier sametingspresident Aili Keskitalo.</p>
    <p>Sametingsrådet skal ferdigstille innstillingen som oversendes Sametingets plenum for behandling i mai 2007.  De nye retningslinjene vil erstatte de midlertidige retningslinjer som ble fastsatt i juni 2006.</p>
    <p>- Det utkastet som nå legges frem er ikke politisk ferdigbehandlet av Sametingsrådet. Før vi avgir vår endelige innstiling ønsker vi å gi Finnmark fylkeskommune, Finnmarkseiendommen, Regionrådene, fylkesmannen og Reindriftsforvaltningen muligheter til å komme med ytterligere innspill. Jeg mener at utkastet er et godt utgangspunkt for sluttføring av arbeidet, sier Keskitalo.</p>
    <p>Aili Keskitalo</p>
    <p>Sametingspresident</p>
    <p>Aili Keskitalo</p>
    <p>Telefon</p>
    <p>Mobil</p>
    <p>78 47 40 00</p>
    <p>971 29 305</p>
  </body>
</document>
