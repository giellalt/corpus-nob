<document xml:lang="nob" id="no_id"><header><title>PRM: 200.000 kr i støtte til sørsamisk barnehage</title><genre code="admin"/><author><unknown/></author><year>2019</year><wordcount>234</wordcount><conversion_status type="standard"/><availability><free/></availability><origFileName>https://www.sametinget.no/Nyhetsarkiv/PRM-200.000-kr-i-stoette-til-soersamisk-barnehage</origFileName><parallel_text xml:lang="sma" location="prm-200.000-kr-daaarjojne-aaarjelsaemien-maanagiertese.html"/><parallel_text xml:lang="sme" location="prd-200.000-ru-doarjjan-lullisami-manaidgardai.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">PRM: 200.000 kr i støtte til sørsamisk barnehage</p>
<p>Sametingsrådet har bevilget 200.000 kroner til Ysterhagan barnehage - Svaalen goevtese i Røros for rekruttering av sørsamisk barnehagekompetanse.</p>
<p>Den sørsamiske barnehageavdelingen Svaalen goevtese i Ysterhagan barnehage/Luvlege managïerte på Røros ble åpnet i 2016. Underveis har barnehagen støtt på en rekke utfordringer med tanke på at et samiskspråklig barnehagetilbud er organisert som en avdeling i en norsk barnehage. Det er mangel på kvalifiserte samiskspråklige fagfolk i barnehagen, samtidig som det sørsamiske språket er svært sårbart i en norskdominert barnehagehverdag.</p>
<p>Derfor har de startet opp prosjektet Rekruttering av sørsamisk barnehagekompetanse. Formålet er å rekruttere fremtidig sørsamisk fagkompetanse, og å oppfordre og stimulere folk til å ta utdanning innen barnehageutdanning og sørsamisk språkutdanning.</p>
<p>Sametingsrådet bevilger 200.000 kroner til prosjektet fra tilskuddsordningen Tilskudd til prosjekter og utviklingsarbeid i barnehager.</p>
<p><em type="italic">– Prosjektet er svært positivt med tanke på å få flere sørsamisktalende til barnehagen, det er jo der grunnlaget for å lære seg språket starter, sier sametingsråd Mikkel Eskil Mikkelsen. </em></p>
<p>Prosjektet skal også tilby ansatte å heve sin sørsamiske språkkompetanse ved språkopplæring.</p>
<p><em type="italic">– Dette er veldig positivt både for barna, foreldre og ansatte i barnehagen, men også for det sørsamiske samfunnet. Solid språk- og kulturkompetanse hos de ansatte vil øke kvaliteten i det samiske barnehagetilbudet, samt redusere tendensen til at norsk blir det dominerende språket, sier Mikkelsen. </em></p>
<p><em type="italic">For intervju eller spørsmål, kontakt sametingsråd Mikkel Eskil Mikkelsen, tlf. +47 917 42 161. </em></p>
</body></document>
