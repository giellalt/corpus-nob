<document xml:lang="nob" id="no_id"><header><title>Sametinget gir tilskudd til Interreg-prosjekt - Sametinget</title><genre code="admin"/><author><unknown/></author><year>2024</year><wordcount>236</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/sametinget-gir-tilskudd-til-interreg-prosjekt.34250.aspx</origFileName><parallel_text xml:lang="sme" location="samediggi_adda_doarjaga_interreg-prosektii.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Sametinget gir tilskudd til Interreg-prosjekt</p>
<p><em type="italic">Sametinget har bevilget 200 000 kroner i støtte til Sámi allaskuvla, slik at de kan delta som norsk partner i et Interreg-prosjekt som har engelsk tittel Indigenous Storytelling. </em></p>
<p>Sametingspresident Silje Karine Muotka    Ørjan Marakatt Bertelsen</p>
<p>I samarbeid med svenske og finske partnere skal Sámi allaskuvla bidra til å bygge en bedre samisk film- og medieutdanning. Den skal utdanne og gjøre flere samiske aktører i stand til å lage medieinnhold basert på samisk tradisjon og kultur, men ved hjelp av ny teknologi og kompetanse. Prosjektet har fått støtte fra Interreg Aurora. Siden Interreg bare dekker 50% av støtten for norske partnere, har Sametinget innvilget 200 000,- i medfinansiering til Sámi allaskuvla for å dekke noe av de resterende kostnadene. – Samisk film- og mediebransje har hatt en stor og imponerende vekst de siste årene. Vi håper at dette prosjektet kan bidra til å løfte bransjen videre fremover og synes det er svært positivt at en sentral institusjon som Sámi allaskuvla tar en rolle i dette arbeidet, sier sametingspresident Silje Karine Muotka. Samisk film- og medieproduksjon er en sentral del av Sametingets kulturpolitiske satsing. Film- og medieproduksjon blir stadig viktigere for å vise frem samisk tradisjon og kultur på en positiv og riktig måte. Sametinget innvilger støtten fordi man vurderer at dette Interreg-prosjektet vil gi kompetanseheving som styrker samisk film- og mediebransje og dermed bidrar til Sametingets måloppnåelse både på kulturfeltet og ellers.</p>
</body></document>
