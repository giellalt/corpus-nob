<document xml:lang="nob" id="no_id"><header><title>Sametinget og Tromsø kommune signerte ny samarbeidsavtale  - Sametinget</title><genre code="admin"/><author><unknown/></author><year>2021</year><wordcount>490</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/sametinget-og-tromso-kommune-signerte-ny-samarbeidsavtale.15348.aspx</origFileName><parallel_text xml:lang="sme" location="samediggi_ja_romssa_suohkan_vuollaicallan_odda_ovttasbargosiehtadusa_.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Sametinget og Tromsø kommune signerte ny samarbeidsavtale</p>
<p><em type="italic">Sametingspresident Aili Keskitalo og ordfører i Tromsø Gunnar Wilhelmsen signerte fredag 18. juni ny samarbeidsavtale. Avtalen skal sikre samisk barnehageplassgaranti, styrking av samisk undervisning, eget Samisk hus og formidling av kulturminner. Ordfører i Tromsø Gunnar Wilhelmsen (AP) og sametingspresident Aili Keskitalo (NSR)    Åse M.P. Pulk, Sámediggi     </em></p>
<p>Tromsø kommune var den første bykommunen som Sametinget inngikk en egen samarbeidsavtale med. Samarbeidsavtalen ble signert i oktober 2013 i Tromsø. De siste årene har Sametinget og Tromsø kommune jobbet med revidering av denne avtalen og denne skal nå signeres fredag 18. juni i anledning Sametingets plenumsmøte i Karasjok.</p>
<p>– Tromsø er hjemkommunen til svært mange samer og samiske barn, og det gleder meg at de ønsker å være en foregangskommune, slik denne samarbeidsavtalen viser, sier sametingspresident Aili Keskitalo (NSR).</p>
<p>– Denne avtalen er svært viktig for Tromsø kommune. Våre mange samer i kommunen skal og må få rom til å utøve, lære og utvikle sin kultur, slik denne avtalen nå fortsetter å legge til rette for, sier ordfører i Tromsø kommune, Gunnar Wilhelmsen (AP).</p>
<p>Avtalens formål er å legge forholdene til rette for et forpliktende samarbeid for å kunne bevare og utvikle samisk språk, kultur og samfunn i alle deler av Tromsø-samfunnet.</p>
<p>I denne samarbeidsavtalen skal Sametinget og Tromsø kommune videre samarbeide om:</p>
<list><p type="listitem">En egen barnehageplassgaranti. Garantien skal sikre at Tromsø kommune har tilstrekkelig kapasitet på samiske barnehageplasser i avdeling eller i egen samisk barnehage.</p>
<p type="listitem">Det samiske barnehagetilbudet skal driftes etter sterke språkmodeller, med samiskspråklig personell. Tromsø kommune skal bidra til å utvikle samisk barnehagepedagogikk og samisk kultur, med vekt på samiske verdier knyttet til språk, natur og tradisjonskunnskap.</p>
<p type="listitem">Samisk hus-prosjektet skal realiseres. Ønsket er å realisere det i løpet av 2021.</p>
<p type="listitem">Skjøtsel og formidling av de samiske kulturminnene i Sálašvággi/Tromsdalen og Rávdnjemuotki/Finnheia i perioden 2021-2024.</p>
<p type="listitem">Eget undervisningsopplegg til oppfølgning av <span type="quote">«Doarvái dál»</span>, ved at det lages et undervisningsopplegg i skolen for å hindre samehets.</p>
<p type="listitem">Styrking av sjøsamisk språk, kultur og næring skal fremmes og synliggjøres. Reiseliv og kulturnæringer er voksende næringer i Tromsø. Partene skal i fellesskap med andre kulturaktører jobbe for å fremme samisk kultur på en respektabel måte.</p>
<p type="listitem">Tilby alle elever i grunnskolen en digital lokal kunnskapspakke knyttet til samisk levesett, historie og kultur. Denne kunnskapspakken skal speile lokale samiske forhold i tråd med samisk innhold i læreplanene for de ulike fagene.</p>
<p type="listitem">Fokus på å sikre et helhetlig opplæringstilbud i samisk 1.-10. trinn. Det er en ambisjon om oppstart av eget samisk ungdomstrinn i Tromsø kommune fra høsten 2021.</p>
</list><p>Samarbeidsavtalen har årlig oppfølgning ved at det skal gjennomføres årlig folkemøte, i tillegg til politisk og administrativt møte. Det skal nå lages eget handlingsprogram der oppgaver konkretiseres og det settes prioriteringer for de neste fire årene.</p>
<p><em type="italic">For intervju eller spørsmål, kontakt sametingspresident Aili Keskitalo (NSR), tlf. +47 971 29 305 og ordfører i Tromsø Gunnar Wilhelmsen (AP) tlf +47 920 67 100. </em></p>
<p>Bilder fra underskrivingen</p>
<p>Les: Avtale om samarbeid mellom Sametinget og Tromsø kommune</p>
</body></document>
