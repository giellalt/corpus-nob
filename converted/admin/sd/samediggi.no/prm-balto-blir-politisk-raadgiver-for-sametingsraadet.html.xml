<document xml:lang="nob" id="no_id"><header><title>PRM: Balto blir politisk rådgiver for sametingsrådet</title><genre code="admin"/><author><unknown/></author><year>2017</year><wordcount>223</wordcount><conversion_status type="standard"/><availability><free/></availability><multilingual/><origFileName>https://www.sametinget.no/Nyhetsarkiv/PRM-Balto-blir-politisk-raadgiver-for-sametingsraadet</origFileName><parallel_text xml:lang="sma" location="prm-balto-saemiedigkieraerien-politihkeles-raeriestaejja-sjaedta.html"/><parallel_text xml:lang="sme" location="prd-balto-sadda-samediggeradi-politihkalas-raddeaddin.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">PRM: Balto blir politisk rådgiver for sametingsrådet</p>
<p><em type="italic">Sametingspresident Aili Keskitalo har i dag oppnevnt Anne Toril Eriksen Balto (40) fra Senterpartiet som ny politisk rådgiver. </em></p>
<p>Det var Senterpartiets sametingsgruppe som anbefalte presidenten å oppnevne Balto som politisk rådgiver til Sametingsrådet for perioden 2017-2021.</p>
<p>Balto ble etter årets sametingsvalg Senterpartiets 1. vara i Ávjovári valgkrets og vil bli Senterpartiets stemme i det nye rådet.</p>
<p>Anne Toril Eriksen Balto har lang og bred politisk erfaring i Senterpartiet og ble som 34 åring den første kvinnelige ordfører i Karasjok kommune. Hun er i dag også valgt inn på Fylkestinget i Finnmark.</p>
<p><em type="italic">– Jeg ser fram til å samarbeide med Anne Toril, og er sikker på at hun kommer til å gi viktige bidrag til arbeidet i sametingsrådet denne perioden, sier sametingspresident Aili Keskitalo. </em></p>
<p>Balto vil tiltre i stillingen rett etter nyttår.</p>
<p>Hun er utdannet revisor og har flere tilleggsstudier innenfor økonomistyring, organisasjon og ledelse. I dag jobber hun som autorisert finansiell rådgiver i Sparebank 1 Nord-Norge samtidig som hun er i sluttfasen på å fullføre masterstudie ved det Arktiske Universitet i Tromsø i Økonomistyring og strategisk ledelse.</p>
<p>I Senterpartiet har Balto vært både lokallagsleder, nestleder i Finnmark Senterparti, vara til Senterpartiets sentralstyre og verv for senterkvinnene i Finnmark. Balto har også sittet i Senterpartiets samepolitiske råd.</p>
<p><em type="italic">For intervju kan Anne Toril Balto kontaktes på mobil: 41310027 </em></p>
</body></document>
