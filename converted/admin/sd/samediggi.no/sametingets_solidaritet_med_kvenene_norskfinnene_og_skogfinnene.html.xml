<document xml:lang="nob" id="no_id"><header><title>Sametingets solidaritet med kvenene/norskfinnene og skogfinnene - Sametinget</title><genre code="admin"/><author><unknown/></author><year>2024</year><wordcount>207</wordcount><conversion_status type="standard"/><availability><free/></availability><multilingual/><origFileName>https://sametinget.no/oddasat/solidaritehta-kvenaiguin-norggasuopmelaccaiguin-ja-vuovdesuopmelaccaiguin.31523.aspx?sprak=1</origFileName><parallel_text xml:lang="sme" location="solidaritehta_kvenaiguin_norggasuopmelaccaiguin_ja_vuovdesuopmelaccaiguin.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Sametingets solidaritet med kvenene/norskfinnene og skogfinnene</p>
<p><em type="italic">Onsdag 6. mars blir det verdde-seanse i lavvo utenfor Sametinget. </em></p>
<p>Sametingsrådet har i sin innstilling til overordnet sak om Sannhets- og forsoningskommisjonen foreslått en tydelig markering av solidaritet med kvenene/norskfinnene og skogfinnene.</p>
<p>I den sammenheng er kvenske og skogfinske organisasjoner invitert til plenum. I etterkant av behandlingen av den overordnede saken vil det bli gjennomført en verdde-seanse med Sametingspresidenten og representanter fra Norsk Kveners Forbund og Skogfinneforeningen, for å vise gjensidig solidaritet. Verdde er et nordsamisk begrep som beskriver mellom menneskelig vennskap.</p>
<p><em type="italic">Verdde-seansen med treveis overrekkelse av gaver skjer onsdag 6. mars kl. 13:00 i lavvuen utenfor Sametinget. </em></p>
<p><em type="italic">Sametingsrådets forslag til solidaritetsuttalelse lyder slik: </em></p>
<p type="title" xml:lang="dan">Støtte til kvener/norskfinner og skogfinner</p>
<p>Rapporten skildrer fornorskningspolitikk og urett utøvd mot samer, kvener/norskfinner og skogfinner. Som samenes folkevalgte organ, vil Sametinget uttrykke sterk og tydelig støtte til kvenenes/norskfinnenes og skogfinnenes rett til reparasjon for det de har tapt og til deres egne forsoningsprosesser definert ut ifra egne behov og ønsker. Sametinget fremhever alle gruppenes ressursbehov knyttet til forsoningsprosesser, og henstiller til Stortinget å sikre ressursene til dette. Når kvenene/norskfinnene og skogfinnene har gjennomført sine prosesser med vurderinger av rapportens innhold og foreslåtte tiltak, vil Sametinget være lydhøre for hvordan vi best mulig kan utøve videre solidaritet.</p>
</body></document>
