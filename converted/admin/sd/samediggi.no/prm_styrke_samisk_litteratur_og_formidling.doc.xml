<document xml:lang="nob" id="no_id"><header><title/><genre code="admin"/><author><unknown/></author><wordcount>480</wordcount><conversion_status type="standard"/><availability><license type="standard"/></availability><parallel_text xml:lang="sma" location="prm_styrke_samisk_litteratur_og_formidling.doc"/><metadata><uncomplete/></metadata><version>XSLtemplate $Revision: 180635 $; file-specific xsl  Revision; common.xsl  $Revision$; </version></header>
<body>
<p><em type="bold">Styrker samisk litteratur med 5,1 millioner kroner </em></p>
<p><em type="bold">Sametingsrådet foreslår å bruke 5,1 millioner kroner mer av budsjettet for 2020 øremerket til produksjon og formidling av </em><em type="bold">samiskspråklig </em><em type="bold">litteratur. Det er en god nyhet for alle oss som er glad i samisk litteratur, sier sametingsråd Henrik Olsen. </em></p>
<p>I forbindelse med at Sametingets plenum vedtok å avvikle dagens tilskuddsordning til de samiske bokbussene, har sametingsrådet utarbeidet en samisk litteraturstrategi, som har som mål å styrke formidling og produksjon av samisk litteratur.</p>
<p>Sametingsrådet vil bruke mer penger på produksjon av samiskspråklig litteratur og en styrket formidling av samisk litteratur.</p>
<p>- Vi ønsker å tilby god litteratur til alle generasjoner og på alle samiske språk. Derfor foreslår vi å øke tilskuddet til ny utgivelser med 5,1 millioner i budsjettet for 2020. Dette er midler som blir omfordelt fra den potten som til nå har gått til de samiske bokbussene, fra sier sametingsråd Henrik Olsen.</p>
<p>Per i dag ser det ut til at fem av de åtte samiske bokbussene som har mottatt driftsstøtte fra Sametinget, ønsker å videreføre bokbusstjenesten etter den nye ordningen. Til dette blir det satt av 2,5 millioner kroner.</p>
<p><em type="bold">Vil styrke leselyst og skriveglede </em></p>
<p>Sametinget ser i tillegg behov for en mer målrettet formidling av samisk litteratur for å øke interessen for samiske bøker og for å få flere lesere. Sametingets samiske litteraturstrategi legger opp til tiltak for å motivere til både lese- og skrivelyst.</p>
<p>- Dessverre er det slik at det utgis for lite samisk litteratur. Vi tror at ved å motivere til økt leselyst, vil man også kunne stimulere til skrivelyst. Litteratur på eget språk er viktig for identitet, språkets status og det utvikler både lese, skrive- og taleferdigheter på eget språk. Det er også viktig for å lære barn og unge til å like litteratur, også i voksen alder, sier Olsen.</p>
<p><em type="bold">Formidlinggstillinger opprettes </em></p>
<p>Sametingsrådet foreslår å opprette egne formidlingsstillinger i lule- og sørsamisk språkområde. Stillingen i sørsamisk område vil etableres på Sijti Jarnge og stillingen i lulesamisk område vil etableres på Árran lulesamiske senter.</p>
<p>- Disse stillingene vil jobbe for å etablere tettere samarbeid mellom ulike institusjoner for å synliggjøre samisk litteratur ved å tilrettelegge for ulike arrangement og øke kunnskapen om samisk litteratur og kultur, blant annet i bibliotekene, sier sametingsråden.</p>
<p>Når det gjelder formidling av samisk litteratur i det nordsamiske området, vil Sametinget inngå et samarbeid med Troms fylkeskommune, som allerede har en etablert Samisk bibliotektjeneste i Troms. Et samarbeid vil kunne utvide denne tjenesten.</p>
<p>- Det er satt av 300.000 kr i budsjettet til dette samarbeidet. Detaljene rundt dette og de to formidlingsstillingene i lule- og sørsamisk område er ennå ikke klare, men vi vil komme tilbake til dette, avslutter Henrik Olsen.</p>
<p>De øvrige tiltakene i den samiske litteraturstrategien  vil bli tatt med i Sametingsrådets budsjettforslag for 2020.</p>
<p>For intervju, kontakt sametingsråd Henrik Olsen, tlf: 907 75 219</p>
<p><em type="italic">Vedlagt: Sametingets litteraturstrategi – vedtatt av Sametingsrådet juni 2019. </em></p>
</body></document>
