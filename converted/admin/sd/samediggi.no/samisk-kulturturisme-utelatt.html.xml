<document xml:lang="nob" id="no_id"><header><title>Samisk kulturturisme utelatt</title><genre code="admin"/><author><unknown/></author><year>2017</year><wordcount>223</wordcount><conversion_status type="standard"/><availability><free/></availability><multilingual/><origFileName>https://www.sametinget.no/Om-Sametinget/Arkiv-perioden-2016-2017/Pressemeldinger/Samisk-kulturturisme-utelatt</origFileName><parallel_text xml:lang="sme" location="sami-kulturturisma-vajalduvvan.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Samisk kulturturisme utelatt</p>
<p>Regjeringen har opprettet Samarbeidsråd for kultur og reiseliv for å øke satsingen på kulturturisme i Norge. Sametingsråd Mariann Wollmann Magga reagerer med skuffelse når hun ser at det er blitt nedsatt et utvalg som skal gi regjeringen råd om kulturturisme, uten at samisk reiseliv og samisk kulturnæring er nevnt i mandatet.</p>
<p>– Dette er næringer med stort potensial for vekst og økonomisk utvikling i de samiske områdene. Det er mange bedrifter som ønsker å bruke samisk kulturgrunnlag i en eller annen form i forretningsutviklingen, og derfor er det viktigere enn noen gang å ha fokus på det autentiske og etiske aspektet, uttaler Magga.</p>
<p>Ifølge mandatet skal Samarbeidsrådet for kultur og reiseliv fokusere på samarbeid mellom reiselivs- og kulturaktører med et kommersielt potensial som fremmer kulturturisme. Rådet skal levere innspill som kan bidra til å styrke politikkutformingen på kultur- og reiselivsområdet.</p>
<p>I rådet er det 17 medlemmer. En av dem er Maria Utsi fra Festspillene i Nord-Norge.</p>
<p>– Heldigvis er Maria Utsi, som har kompetanse innen samisk kulturnæring, med i gruppen, men jeg mener at mandatet er svakt, sier Magga.</p>
<p>– Etter å ha deltatt på Grüne Woche, verdens største matmesse, så hadde jeg høyere forventninger til regjeringens videre arbeid enn det som nå blir en realitet, avslutter Magga oppgitt.</p>
<p><em type="italic">For intervju, kontakt sametingsråd Mariann Wollmann Magga, mob. 977 02 350. </em></p>
</body></document>
