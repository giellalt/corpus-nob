<document xml:lang="nob" id="no_id"><header><title>PRM: Tildelt støtte til samisk litteratur</title><genre code="admin"/><author><unknown/></author><year>2019</year><wordcount>424</wordcount><conversion_status type="standard"/><availability><free/></availability><multilingual/><origFileName>https://www.sametinget.no/Nyhetsarkiv/PRM-Tildelt-stoette-til-samisk-litteratur</origFileName><parallel_text xml:lang="sma" location="prm-daaarjoem-vadteme-saemien-lidteratuvrese.html"/><parallel_text xml:lang="sme" location="prd-doarjaga-juolludan-sami-girjjalasvuhtii.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision: 154948 $; </version></header><body><p type="title">PRM: Tildelt støtte til samisk litteratur</p>
<p>Sametingsrådet tildeler 835 000 kroner til utgivelse av samisk litteratur. En ny samisk forfatter er blant de som denne gangen får støtte.</p>
<p>Sametingsrådet gir 230 000 kroner til forlaget Gollegiella til utgivelse av den nordsamiske diktboka <em type="italic">Ándagassii Sápmi. </em>Det er Ánne Márjá Guttorm Graven som har skrevet denne diktboka, som er ment for ungdom og voksne. Boka inneholder tema som er knyttet til unges utfordringer i livet, for eksempel selvmordsproblematikk. </p>
<p xml:lang="nno">– Boka har et tidsaktuelt og viktig tema, sier sametingsråd Henrik Olsen.</p>
<p>Graven har deltatt på forfatterstudiet <em type="italic">Čális fal </em>, i regi av Sametinget og Sámi girječálliid searvi/Sámi dáiddárráđđi. </p>
<p>– Vi behøver flere nye samiske forfattere og jeg er glad for at vi igjen ser at vi får gode manus fra de som gjennomfører Čális fal, sier Olsen.</p>
<p type="title" xml:lang="nno">Støtte til barnebøker</p>
<p>Det er også gitt støtte på 305 000 kroner til forlaget Bárus SA, til to bøker om <em type="italic">Nilla ja Ádegáhttu </em>, som Jens Martin Mienna har skrevet. Bøkene er beregnet til barn mellom tre og åtte år. </p>
<p>– Mienna er en allerede en etablert forfatter som har en særegen og fengende måte å skrive på. Det er derfor gledelig å kunne gi støtte til nye barnebøker skrevet av han. Det er lite av småbarnsbøker på samisk med luker og andre valgmuligheter, derfor er denne boken et velkomment bidrag, sier Olsen.</p>
<p>I tillegg får Trøndelag fylkesbibliotek en støtte på 300 000 kroner til å fortsette arbeidet med å oversette populære barnebøker til sørsamisk. Nå er det 17 titler i planene og det er et prioritert mål å gi ut flere bøker for eldre barn og ungdom. I hovedsak er det fokus på oversetting av lydbøker på sørsamisk, men i år er det også lule- og pitesamiske oversettelser i de planlagte utgivelsene.</p>
<p>– Det er et godt bidrag til å tilgjengeliggjøre litteratur for barn hovedsakelig på sørsamisk, og også på andre samiske språk, sier Olsen.</p>
<p type="title">Ny søknadsfrist i høst</p>
<p>Nytt av året er at Sametinget i år opererer med to søknadsfrister for utgivelse av samisk litteratur. Neste søknadsfrist på tilskuddsordningen produksjon av samisk litteratur er 1. oktober 2019.</p>
<p>– Vi håper det kommer flere gode søknader til runde to også, avslutter Olsen.</p>
<p>Den søkerbaserte ordningen for produksjon av litteratur er åpen å søke på for forlag eller foretak som ikke får direkte tilskudd til forlagsdrift. Sametinget har i tillegg gitt en direktetilskudd på fire millioner kroner i 2019 til samiske forlag, for utgivelse av samisk litteratur.</p>
<p xml:lang="nno"><em type="italic">For spørsmål og intervju, kontakt sametingsråd Henrik Olsen, tlf +47 907 75 219 </em></p>
</body></document>