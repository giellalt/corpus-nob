<document xml:lang="nob" id="no_id"><header><title>PRM: Løftebrudd fra regjeringen i fiskeripolitikken - Sámediggi Sametinget</title><genre code="admin"/><author><unknown/></author><publChannel><publication><publisher>Sámediggi/Sametinget</publisher></publication></publChannel><wordcount>321</wordcount><conversion_status type="standard"/><availability><free/></availability><submitter name="" email="divvun@samediggi.no"/><origFileName>http://samediggi.no/Artikkel.aspx?aid=1683&amp;sprak=Norsk&amp;Print=1</origFileName><parallel_text xml:lang="sme" location="samediggi-article-1683.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p>PRM: Løftebrudd fra regjeringen i fiskeripolitikken - Sámediggi Sametinget</p>
<p type="title">PRM: Løftebrudd fra regjeringen i fiskeripolitikken</p>
<p>Sametingspresident Aili Keskitalo reagerer sterkt på at regjeringen i dag har innkalt til pressekonferanse for å legge fram stortingsmelding nr. 21 om strukturpolitikk for fiskeflåten.</p>
<p>Keskitalo understreker at konsultasjonene mellom Sametinget og regjeringen på ingen måte var sluttført, og at regjeringens hastverk med omlegging av fiskeripolitikken undergraver Kystfiskeutvalgets arbeid og konsultasjonsinstituttet med Sametinget.</p>
<p>- Det er oppsiktsvekkende at regjeringen overfor Sametinget understrekte betydningen av konsultasjoner og dialog, for så bare å avbryte hele prosessen ved å kalle inn til en pressekonferanse hvor stortingsmeldingen legges frem. Dette er et klart løftebrudd fra statsråd Dag Terje Andersen, som hadde lovet oss videre konsultasjoner. Dette oppfatter vi også som et klart brudd på selve konsultasjonsavtalen mellom Sametinget og den norske Regjeringen, sier sametingspresident Aili Keskitalo.</p>
<p>Sametinget har tidligere gått sterkt imot forslag om fritt og kommersielt omsettelige kvoter, og strukturering av kystfiskeflåten. Sametinget mener en slik omlegging vil være svært uheldig og bidra til en rasering av spesielt flåten under 15 meter langs hele kysten. Sametinget ble senest 27. februar lovet at Fiskeri- og kystdepartementet ville utrede hvilke konsekvenser de foreslåtte strukturtiltakene ville ha for samiske rettigheter knyttet til fiskeressursene og forholdet til internasjonale forpliktelser. Dette går frem av protokollen fra konsultasjonsmøtet. Samtidig pågår et utredningsarbeid i regi av Kystfiskeutvalget, ledet av tidligere høyesterettsjustitiarius Carsten Smith. Utvalgets arbeid er et resultat av regjeringens oppfølgning av Stortingets vedtak i forhold til Finnmarksloven, hvor nettopp samenes og kystbefolkningens rett til de marine ressursene er tema.</p>
<p>- Det er uakseptabelt å privatisere og kommersialisere kystressursene gjennom et hastevedtak. I forbindelse med Finnmarksloven var Sametinget og norske myndigheter enige om å utrede samenes og kystbefolkningens rettigheter. Norske myndigheter viser i dette arbeidet liten respekt, når de på forhånd legger om og kommersialiserer viktige deler av norsk fiskeripolitikk, sier Keskitalo.</p>
<p>Aili Keskitalo</p>
<p>Sametingspresident</p>
<p>Aili Keskitalo</p>
<p>Telefon</p>
<p>Mobil</p>
<p>78 47 40 00</p>
<p>971 29 305</p>
</body></document>
