<document xml:lang="nob" id="no_id">
  <header>
    <title>PRM: Sametingets språkmotiveringspris 2017 til Jane Astrid Juuso</title>
    <genre code="admin"/>
    <author>
      <unknown/>
    </author>
    <year>2017</year>
    <wordcount>299</wordcount>
    <conversion_status type="standard"/>
    <availability>
      <free/>
    </availability>
    <origFileName>https://www.sametinget.no/Om-Sametinget/Arkiv-perioden-2016-2017/Pressemeldinger/PRM-Sametingets-spraakmotiveringspris-2017-til-Jane-Astrid-Juuso</origFileName>
    <parallel_text xml:lang="sma" location="prm-saemiedigkien-gieleskreejremeaaasa-2017-jane-juusose.html"/>
    <parallel_text xml:lang="sme" location="prd-jane-astrid-juuso-oazzu-samedikki-giellamovttiidahttinbalkkasumi-2017.html"/>
    <parallel_text xml:lang="smj" location="prm-jane-astrid-juuso-samedikke-giellaarvusmahttembalkav-2017-oadtju.html"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision: 154948 $; </version>
  </header>
  <body>
    <p type="title">PRM: Sametingets språkmotiveringspris 2017 til Jane Astrid Juuso</p>
    <p>
      <em type="italic">Prisen gis til en som særlig har vært med på å bevare, styrke og fremme samisk språk. </em>
      <em type="italic">Jane Astrid Juuso </em>
      <em type="italic">fra Nesseby </em>
      <em type="italic">har vært en ildsjel for å aktivisere og videreføre samisk språk i Nesseby kommune. </em>
    </p>
    <p>Selv om samisk er dagligspråk for mange i Nesseby, så er det stadig under press i sosiale sammenhenger, hvor norsk språk dominerer. Jane Astrid Juuso har gjennom sitt arbeid som leder på kommunens språksenter Isak Saba guovddáš jobbet iherdig for å opprette sosiale arenaer hvor samisk språk blir prioritert. Dette har omfavnet både barn, ungdom, voksne og eldre.</p>
    <p>
      <em type="italic">– </em>
      <em type="italic">Situasjonen for samisk språk i Nesseby ville neppe vært like positiv som den er i </em>
      <em type="italic">dag, hvis det ikke var for Jane Astrid Juusos innsats. Hun har fortjent prisen for å ha motivert både yngre og eldre i kommunen til å bruke samisk aktivt, sier sametingspresident Vibeke Larsen. </em>
    </p>
    <p type="title">Jobbet med språkvitalisering</p>
    <p>Juuso har også jobbet faglig med språkvitalisering gjennom studieopplegget <span type="quote">“Válddán giellan ruovttoluotta/Jeg tar språket mitt tilbake”</span>, som nå også blir brukt på svensk side av Sápmi.</p>
    <p>
      <em type="italic">– </em>
      <em type="italic">Jane </em>
      <em type="italic">Astrid </em>
      <em type="italic">Juuso har gjennomført slike prosjekter i kraft av sin stilling som leder på kommunens språksenter, men det er i høy grad hennes personlige engasjement som har vært med på å motivere og rekruttere mange språkbrukere, sier Larsen. </em>
    </p>
    <p>Prisen er på kr 50 000 og et kunstdiplom laget av Sven Niklas Blindh.</p>
    <p type="title">Sjette vinner</p>
    <p>Samisk språkråd opprettet språkmotiveringsprisen år 2000. Etter det har Sametingets språkstyre og Sametingsrådet tildelt prisen.</p>
    <p>Tidligere vinnere av språkmotiveringsprisen er Foreldregruppe fra Tysfjord i 2000, Språkgruppe fra Skånland i 2001, Harry Solhaug fra Kåfjord i 2002, Sagka Stångberg fra Tärnaby i 2009 og Iŋgor Ántte Ánte Mihkkal/Ánte Mikkel Gaup i 2013.</p>
    <p>
      <em type="italic">For intervju, kontakt sametingspresident Vibeke Larsen, tlf. </em>
      <em type="italic">+47 941 30 116 </em>
      <em type="italic">. </em>
    </p>
  </body>
</document>
