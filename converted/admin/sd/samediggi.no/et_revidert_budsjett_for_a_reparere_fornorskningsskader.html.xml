<document xml:lang="nob" id="no_id"><header><title>Et revidert budsjett for å reparere fornorskningsskader - Sametinget</title><genre code="admin"/><author><unknown/></author><year>2024</year><wordcount>291</wordcount><conversion_status type="standard"/><availability><free/></availability><multilingual/><origFileName>https://sametinget.no/oddasat/reviderejuvvon-buseahtta-divvun-dihte-daruiduhttima-vahagiid.32358.aspx?sprak=1</origFileName><parallel_text xml:lang="sme" location="reviderejuvvon_buseahtta_divvun_dihte_daruiduhttima_vahagiid.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Et revidert budsjett for å reparere fornorskningsskader</p>
<p><em type="italic">Det er til sammen 51 satsninger i sametingsrådets forslag til revidert budsjett 2024. Rammen er like over 30 millioner kroner, som følge av at Sametinget mottok 20 millioner kroner etter budsjettforhandlingene på Stortinget høsten 2023. </em></p>
<p>Sametingsråd Runar Myrnes Balto (NSR)    Ørjan Marakatt Bertelsen</p>
<p>– Mange tiltak i Sápmi får et fast løft i denne budsjettrevideringen. Det gjelder både kultur- og språkinstitusjoner, kommuner i forvaltningsområdet og andre. Alle disse er helt sentrale aktører når vi nå skal reparere fornorskningsskadene. Vi takker SV for å ha gitt oss denne muligheten gjennom budsjettforhandlingene i Stortinget i fjor høst, sier sametingsråd Runar Myrnes Balto (NSR).</p>
<p>Blant engangssatsningene finner man økning i mange søkerbaserte ordninger: 2 millioner kroner til læremidler, 1,3 millioner kroner til språktiltak, 700 000 kroner til prosjekter og språkopplæring i barnehager, 960 000 kroner til rettighetsarbeid, 500 000 kroner til fartøyvern, 400 000 kroner til kulturtiltak og 350 000 kroner til regionalutviklingsprosjekter.</p>
<p>I tillegg foreslår sametingsrådet å sette i gang noen konkrete prosjekter for å følge opp Sannhets- og forsoningskommisjonen. Prosjekter for selvmordsforebygging i Sápmi, forvaltning av menneskelige levninger, utredning av et institusjonelt hjem for joik, opprettelse av et samisk investeringsfond og et arrangement for dialog om forsoning er eksempler på dette.</p>
<p>– Nå er all energi satt inn på å følge opp Sannhets- og forsoningskommisjonens rapport, og vårt mål er reparering av skadene. Vi får startet med mye viktig arbeid, men for å virkelig reparere skadene av fornorskningen i alle områder trenger vi hjelp fra Stortinget økonomisk de neste årene, avslutter sametingsråd Myrnes Balto.</p>
<p>Sametingets plan- og finanskomité behandler sametingsrådets forslag til revidert budsjett i møteuka 27.-31. mai. Sametingets plenum vedtar budsjettet i plenumsmøte 10.-14. juni.</p>
<p><em type="italic">Se tabell over alle satsninger i revidert budsjett 2024: </em></p>
</body></document>
