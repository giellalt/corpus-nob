<document xml:lang="nob" id="no_id"><header><title>Sametingspresidentens tale til sametingsrådets beretning om virksomheten, mars 2021 - Sametinget</title><genre code="admin"/><author><unknown/></author><year>2021</year><wordcount>1098</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/sametingspresidentens-tale-til-sametingsradets-beretning-om-virksomheten-mars-2021.13482.aspx</origFileName><parallel_text xml:lang="sme" location="samediggepresideantta_sahkavuorru_samediggeradi_doaibmadiedahussii_njukcamannu_2021.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Sametingspresidentens tale til sametingsrådets beretning om virksomheten, mars 2021</p>
<p>Les sametingspresident Aili Keskitalos tale under sametingsrådets beretning om virksomheten under plenum tirsdag 9. mars 2021 her.</p>
<p xml:lang="dan">Møteleder,</p>
<p>Sametingspresident Aili Keskitalo     Det er underlig å tenke på at på denne tiden i fjor, var vi alle samlet til plenumsmøte som vanlig, men bare én uke senere var alt annerledes, og ingenting var som vanlig lenger. Et ukjent begrep på et annerledes språk – lockdown – ble en del av vårt vokabular. Ett år senere befinner vi oss fortsatt i en spesiell og alvorlig situasjon, muterte virus sprer seg nå flere steder i Norge, også i samiske områder.</p>
<p>I dag kommer regjeringen med nye råd og retningslinjer som kommer til å påvirke alle våre liv. Jeg håper blant annet at regjeringen ikke på ny stenger grensene for grensearbeidere. Vi vet hvordan de nordiske landenes strenge reiserestriksjoner under koronapandemien har hatt negative konsekvenser for samiske grenseområder, og Sametinget har vært tydelig i denne saken, også overfor de nordiske ministrene i denne perioden.</p>
<p>Det gir meg allikevel en god følelse når jeg vet at vaksineringen har kommet godt i gang i samiske områder, det gir meg håp om at vi snart igjen kan oppleve hverdagen som før korona snudde verden på hodet. Jeg håper sterkt at dette plenumsmøtet blir vårt siste digitale plenum, og jeg ser frem til vi igjen kan samles.</p>
<p>Det siste året har vært utfordrende for mange. Sametingsrådet har i denne perioden jobbet iherdig med å ytterligere styrke våre samiske næringer, og tilrettelagt for dem som behøver å omstille seg. Det siste året har gitt oss en påminnelse om viktigheten av matsikkerhet: vi behøver å styrke lokal matproduksjon, bygge enda sterkere og bærekraftige næringer i Sápmi som har innvirkning på våre liv og levekår.</p>
<p>Nylig startet vi opp arbeidet med bedriftsutviklingsprogrammet Faamoe Lokalmat, som har som formål å øke lønnsomheten til lokale matserveringesteder og inspirere de til å bruke lokale kortreiste råvarer. Disse bedriftene er et naturlig samlingspunkt, en arbeidsgiver og en matkulturleverandør. Programmet starter opp i Karasjok, Kautokeino, Porsanger, Tana og Nesseby, og jeg ser frem til utviklingen.</p>
<p>Plenum skal denne uken også behandle Sametingets innspill til jordbruksforhandlingene. I denne saken har vi understreket viktigheten av et langtidsperspektiv i landbruket i nordområdene. Vi er bekymret for at mer og mer av matproduksjonen flyttes fra nord til sør. Det gir noen svært ugunstige konsekvenser: det blir vanskeligere å argumentere for et levende landbruk i Nord-Norge. Når vi beholder matforedling i nord, sikrer vi lokal matproduksjon og vi motiverer samtidig andre til å utvikle nye produkter som kommer hele landet til gode, i tillegg til de samiske samfunnene.</p>
<p>Møteleder, I slutten av denne måneden arrangerer Sametinget den første samiske karrierekonferansen digitalt, der vi har invitert samisktalende videregående skolelever til å delta. Sametinget ønsker å være med å hjelpe samiske unge i sine karrierevalg, og gi informasjon om de ulike yrkesmulighetene. Samtidig vil vi motivere unge til å holde på og å utvikle sin egen samiskspråklige kompetanse.</p>
<p>Mitt budskap til samiske unge når jeg møter dem 25. mars, vil være at det samiske samfunnet behøver dem. Vi har behov for samiskspråklig fagkompetanse i alle samfunnsområder. Samiskspråklig kompetanse er en viktig kompetanse også i våre fremtidige samiske samfunn, og vi behøver dere. Fremtiden behøver at så mange som mulig av samiske unge velger seg videre til høyere utdanning og at samiske unge bruker sin samiskspråklige kompetanse videre i sitt yrkesliv. Dersom dere gjør det, investerer dere både i egen fremtid og dere er med på å å utvikle det samiske samfunnet.</p>
<p>Regjeringen skal frem til 2023 kartlegge kompetansebehovene i samfunnet, og Sametinget deltar i dette arbeidet i det samiske samfunnet. Resultatene fra denne kartleggingen vil være viktige også for samiske politikere når de skal stake ut veien videre til det beste for den samiske befolkningen.</p>
<p>Samtidig vil jeg her oppfordre alle – ung som gammel – om å registrere sin samiskspråklige kompetanse i folkeregisteret. Det gjør man lett via nettet. På denne måten kan vi alle være med å bidra til å styrke kunnskapsgrunnlaget og det helhetlige bildet av samiskspråklig kompetanse på norsk side. Det kommer oss alle til gode, fordi det kan være med på å danne grunnlaget for fremtidige språkprioriteringer og utvikling av språkpolitikk.</p>
<p>Møteleder, I går markerte vi FNs internasjonale kvinnedag, som retter fokus på jenters og kvinners rettigheter og muligheter. Denne dagen har vært markert siden 1978, og den har fortsatt både betydning og oppslutning. I år har dagen i hovedsak blitt markert digitalt, og jeg ønsker fra Sametingets talerstol å vise respekt til de flotte og selvstendige kvinnene i Sápmi og resten av verden, og en spesiell hilsen til våre urfolkssøstre. Mange av dem har livsvilkår som vi knapt nok kan forestille oss. Sametinget støtter dere og er i solidaritet med dere.</p>
<p>Også i Sápmi er det behov for å styrke kvinners rettigheter, og det er viktig å huske på dette også alle de andre dagene enn bare på kvinnedagen. Det bør være med oss i bunn i alt av vårt arbeid. I den forbindelse vil jeg gjøre plenum oppmerksom på at i dag etableres minnefondet til minne om Anne Malene Paulsen, som er etablert av journalistene som for noen år siden jobbet med Tysfjord-saken. Formålet med fondet er å styrke barn og unges situasjon i Nord-Salten, og å fremme åpenhet om seksuelle overgrep. Tysfjord fikk mye positiv og negativ medieoppmerksomhet for noen år tilbake. Jeg synes at det er en høvelig at journalistene på denne måten gir noe tilbake til lokalsamfunnet, og ved at de gjør det, hedrer de også en av deres informanter. Fred over Anne Malene Paulsen sitt minne. Et av Sametingets viktigste oppgaver er å sørge for at samiske rettigheter blir respektert og ikke blir overkjørt når andre mangler vilje og kunnskap. Samer som tar belastningen for å redde vår kultur, kjemper ikke bare for seg selv, men for hele det samiske fellesskapet. Sametingsrådet har fremmet en sak for Sametingets plenum om samenes rettssikkerhet, fordi vi ser det som viktig å styrke denne. I saken ser vi på hvordan Sametinget kan bistå samiske rettighetshavere i rettsprosesser – og vi ser på hvordan rettshjelpsbehovet for samer kan styrkes. Jeg ser frem til en god og konstruktiv debatt.</p>
<p>Møteleder, Til slutt vil jeg også si til sametingsrepresentantene i denne skremmende pandemisituasjonen som vi er i: ta vare på deg selv og de som er rundt deg, vi klarer oss best i denne situasjonen når vi hjelper hverandre. Vi må fortsatt holde ut, fortsatt holde nødvendig avstand og ta hensyn til smittevernreglene.</p>
<p xml:lang="dan">Herved har jeg lagt frem sametingsrådets beretning om virksomheten, og jeg takker for oppmerksomheten.</p>
</body></document>
