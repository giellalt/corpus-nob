<document xml:lang="nob" id="no_id"><header><title>Tilskudd til bedriftsutvikling gir potensial for vekst og sysselsetting - Sametinget</title><genre code="admin"/><author><unknown/></author><year>2024</year><wordcount>463</wordcount><conversion_status type="standard"/><availability><free/></availability><multilingual/><origFileName>https://sametinget.no/oddasat/doarjja-fitnodatovddideapmai-adda-ovdananvejolasvuodaid-ja-barggolasvuoda.28991.aspx?sprak=1</origFileName><parallel_text xml:lang="sme" location="doarjja_fitnodatovddideapmai_adda_ovdananvejolasvuodaid_ja_barggolasvuoda.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Tilskudd til bedriftsutvikling gir potensial for vekst og sysselsetting</p>
<p><em type="italic">Sametingsrådet har bevilget til sammen 1.624.300 kroner til åtte ulike tiltak over ordningen Variert næringsliv </em><em type="italic">. </em><em type="italic">Fem av disse er innen reiseliv, mens de tre andre tilskuddsmottakerne får støtte til investeringer innen fiskeri, film og verkstedtjenester. </em></p>
<p xml:lang="sme">Silje Karine Muotka    Árvu/Sametinget</p>
<p>– Det er inspirerende å se at det gror innen variert næringsliv i de samiske områdene. Jeg er glad for at Sametinget er med å løfte opp små bedrifter slik at de kan gjennomføre sine prosjekter. Bredden og mangfoldet innenfor bedriftsutvikling har potensial for vekst og sysselsetting, sier sametingspresident Silje Karine Muotka (NSR).</p>
<p>Til sammen fem bedrifter har fått støtte til utvikling av reiselivsprodukter.</p>
<p>– Reiselivet i Sápmi er en næring i vekst, og har et stort potensiale. Det ser vi i spennvidden inne de ulike søknadene vi får. Jeg kan som eksempel nevne Arctic Nuvsvåg AS som er tildelt 70.000 kroner til å utvide sitt aktivitets- og konsepttilbud. Selskapet ønsker å tilby en holistisk yoga og mindfullness-konsept fra sommeren 2024, hvor meditasjon, yoga og mindfullness utøves ute i den fantastiske naturen og stillheten som omgir Nuvsvåg, sier sametingspresident Muotka.</p>
<p type="title">Kjøkken, gamme og forprosjekt</p>
<p>To bedrifter har fått støtte til kjøkkenprosjekter. Varanger Brygge Eiendom AS har fått tildelt 347.000 kroner til et kurskjøkkenprosjekt. Varanger Brygge AS ønsker å utvide sitt tilbud til sine gjester ved å etablere kurskjøkken. Bygget skal inneholde sløyefasiliteter, resepsjon, lounge, toaletter og et kurskjøkken. I kurskjøkkenet ønsker selskapet å kunne tilby matlagingskurs.</p>
<p>XLyngen AS er tildelt 500 000 kroner til å utvikle et storkjøkken med tilhørende anretning, restaurant, ny profil og sauna. Målet med prosjektet er å trekke flere kunder/turister til bedriften. XLyngen er lokalisert i Nord-Lenangen, Lyngen kommune.</p>
<p>Mikkelvik Eiendom AS, som er en turistbedrift lokalisert på Hansnes nord for Tromsø, fått tildelt 136 500 kroner til et gammeprosjekt. De ønsker å utvide sitt tilbud ved å bygge en samiskinspirert hytte/gamme. Målet med prosjektet er å formidle samisk kultur til internasjonale gjester og å bevare og anerkjenne de historiske trekkene ved den samiske kulturen på eiendommen.</p>
<p>Olderfjord Turistsenter AS i Porsanger kommune har fått tildelt 387 000 kroner til et forprosjekt til å utvikle selskapets produktspekter. Bedriften driver et turistanlegg på Russenes ved Porsangerfjorden.</p>
<p type="title">Verkstedtjenester, film og fiskegarn</p>
<p>To bedrifter i Kautokeino har fått støtte til tiltak. Det er verkstedbedriften Divvun AS som har fått innvilget 82.400 kroner til å investere i verkstedutstyr. Bedriften er nyoppstartet og skal drive med karosseriarbeid samt andre verkstedtjenester. I tillegg har Govvagiisá Svein Solheim blitt tildelt 62.000 kroner til utstyr for å kunne produsere forskjellige typer film/intervju og dokumentering.</p>
<p>Andre som har fått støtte over tilskuddsordningen Variert næringsliv er Nordnes Garnmontering, som er tildelt 39.000 kroner til maskin for montering av fiskegarn.</p>
<p>Tilskuddene på til sammen 1.624.300 kroner bevilges fra tilskuddsordningen Variert næringsliv.</p>
</body></document>
