<document xml:lang="nob" id="no_id"><header><title>Sametinget støtter Visit Altas satsing på samisk kultur og mat som reiselivsmål - Sametinget</title><genre code="admin"/><author><unknown/></author><year>2024</year><wordcount>255</wordcount><conversion_status type="standard"/><availability><free/></availability><multilingual/><origFileName>https://sametinget.no/saernieh/sametinget-stotter-visit-altas-satsing-pa-samisk-kultur-og-mat-som-reiselivsmal.34897.aspx?sprak=1</origFileName><parallel_text xml:lang="sme" location="samediggi_doarju_visit_alta_anggirussama_occodit_sami_kultuvrra_ja_biepmu_matkeealahusmihttun_.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Sametinget støtter Visit Altas satsing på samisk kultur og mat som reiselivsmål</p>
<p><em type="italic">Sametinget har bevilget 400.000 kroner til Visit Alta. Midlene skal bidra til å formidle samisk kultur, mat, tradisjoner og moderne livsstil, samt å posisjonere samisk kultur som en viktig driver for reiselivet i Finnmark. </em></p>
<p>Sametingspresident Silje Karine Muotka    Ørjan Marakatt Bertelsen</p>
<p>– Ekte opplevelser gir gode opplevelser for besøkende. Samisk kultur, mat og tradisjoner er unikt. Så en satsing på dette innen reiselivsnæringa i Finnmark er riktig. Samtidig er det viktig at slike satsinger er med på å bevare kulturen, sier sametingspresident Silje Karine Muotka (NSR). Prosjektet som Visit Alta får støtte til er <span type="quote">«Sammen for sommeren. Bevaring av samisk kultur gjennom formidling»</span>, og prosjektet er en treårig satsing som fokuserer på utvikling av nye konsepter som fremmer samisk kultur. Sametingspresidenten peker på at samisk reiseliv har betydelig potensial til å bli en av de viktigste næringsveiene i de samiske områdene i fremtiden. – Samisk kultur er en viktig ressurs for utvikling av reiselivet. Bærekraftig urfolksturisme kan bidra til revitalisering av kultur og språk, økt kunnskap og stolthet, samt økt verdiskaping i samiske områder, sier Muotka. Visit Alta vil gjennom prosjektet samarbeide med flere samiske reiselivsbedrifter i regionen, samt bruke ekstern kompetanse fra FoU-miljøer og forvaltningsorganisasjoner for å sikre at de samiske interessene blir ivaretatt. Prosjektet vil også bidra til den globale dugnaden om å nå FN’s bærekraftsmål, som omhandler bevaring av kultur og natur, samt bygge attraktive og stolte lokalsamfunn i Finnmark. Midlene gis gjennom den søkerbaserte ordningen <span type="quote">«Tilskudd til regionale utviklingsprosjekter»</span>.</p>
</body></document>
