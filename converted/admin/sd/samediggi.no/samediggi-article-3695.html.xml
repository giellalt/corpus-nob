<document xml:lang="nob" id="no_id"><header><title>Sametingsrådet foreslår planveileder  - Sámediggi Sametinget</title><genre code="admin"/><author><unknown/></author><publChannel><publication><publisher>Sámediggi/Sametinget</publisher></publication></publChannel><wordcount>301</wordcount><conversion_status type="standard"/><availability><free/></availability><submitter name="" email="divvun@samediggi.no"/><origFileName>http://samediggi.no/Artikkel.aspx?aid=3695&amp;sprak=Norsk&amp;Print=1</origFileName><parallel_text xml:lang="sme" location="samediggi-article-3695.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision: 154948 $; </version></header><body><p>Sametingsrådet foreslår planveileder - Sámediggi Sametinget</p>
<p type="title">Sametingsrådet foreslår planveileder</p>
<p>- Jeg er glad for nå å fremme en egen planveileder for å bidra til å sikre naturgrunnlaget for samisk kultur i all planlegging, sier rådsmedlem Vibeke Larsen</p>
<p>Bakgrunnen for Sametingsrådets forslag er iverksettelsen av den nye plan- og bygningslov 1. juli 2009. Den nye plan og bygningsloven har som en av sine oppgaver å sikre det samiske naturgrunnlaget, og Sametinget er gitt innsigelsesmyndighet til planer av vesentlig betydning for samisk kultur og næringsutøvelse.</p>
<p>- Planveilederen klargjør grunnlaget for Sametingets deltaking i planarbeidet, og etablerer økt forutsigbarhet for planmyndighetene ved å konkretisere de hensyn som må tas til samisk kultur i all planlegging, sier Larsen.</p>
<p>Et forslag til planveileder har vært på brei høring. Det er innkommet 25 høringsuttalelser, som er drøftet og tatt hensyn til i det endelige forslaget. Planveilederen er et bidrag til å systematisere og gi en samlet oversikt over de hensyn som skal tas for samisk kultur, og som følger av norsk og internasjonal rett</p>
<p>- Planveilederen er et viktig verktøy som gir lik oppmerksomhet til all samisk areal og ressursbruk. Den er ment å gi et konstruktivt grunnlag for god samhandling mellom Sametinget og planmyndigheter. Planveilederen legger også til rette for gode lokale løsninger gjennom aktiv medvirkning fra berørte lokale samiske interesser, sier rådsmedlem Vibeke Larsen</p>
<p>- Det er ingen tvil om at både kommuner og Sametinget har felles utfordringer når det kommer til kompetanse og kapasitet i planleggingen. Det er mitt ønske at forsalget til denne veilederen ytterligere synliggjør dette behovet, slik at Regjeringen ser til at både kommuner og Sametinget får en budsjettmessig styrking for det viktige planleggingsarbeidet, avslutter Vibeke Larsen.</p>
<p>Sametinget forslag til planveileder skal behandles i Sametinget i uke 23.</p>
<p>*Rådsmedlem Vibeke Larsen</p>
<p>+47 78 47 40 00</p>
<p>+47 941 30 116</p>
<p>vibeke.larsen@samediggi.no</p>
</body></document>