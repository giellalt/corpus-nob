<document xml:lang="nob" id="no_id"><header><title>PRM: Skuffet over omkamp om FNs urfolkserklæring - Sámediggi Sametinget</title><genre code="admin"/><author><unknown/></author><publChannel><publication><publisher>Sámediggi/Sametinget</publisher></publication></publChannel><wordcount>262</wordcount><conversion_status type="standard"/><availability><free/></availability><submitter name="" email="divvun@samediggi.no"/><origFileName>http://samediggi.no/Artikkel.aspx?aid=1441&amp;sprak=Norsk&amp;Print=1</origFileName><parallel_text xml:lang="sme" location="samediggi-article-1441.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision: 154948 $; </version></header><body><p>PRM: Skuffet over omkamp om FNs urfolkserklæring - Sámediggi Sametinget</p>
<p type="title">PRM: Skuffet over omkamp om FNs urfolkserklæring</p>
<p>Sametingspresident Aili Keskitalo er svært skuffet over at FNs 3. komité nå har vedtatt å utsette behandlingen av FNs urfolkserklæring som ble endelig vedtatt i FNs Menneskerettsråd i juni. I praksis frykter Keskitalo at utsettelsen vil innebære en omkamp om innholdet i den, og at den endelige erklæringen vil innebære en sterk svekkelse av urfolks rettigheter.</p>
<p>- Vi trenger en klar og sterk erklæring. Etter 24 års forhandlinger om en internasjonal urfolkserklæring er det bittert å se et slikt resultat, nærmest på målstreken. Jeg er dessuten redd for at dagens beslutning innebærer en betydelig svekkelse av den nyopprettede FNs Menneskerettsrådet. Alt i alt er dette en svart dag for verdens urfolk, konkluderer Keskitalo.</p>
<p>Det var Namibia, på vegne av flere afrikanske land, som sammen med USA, Kanada, Australia og New Zealand lykkes i å få flertall for utsettelse av erklæringen for å <span type="quote">”gi tid til ytterligere konsultasjoner”</span>, som det heter i vedtaket. Ettersom erklæringen nå er stanset på øverste nivå i FN, er det uklart hvordan eller om urfolksrepresentantene vil kunne delta i sluttbehandlingen av erklæringen, ettersom bare statenes representanter er medlem av FNs 3. komité.</p>
<p>- Man har overfor ufolkene gitt uttrykk for vilje til medbestemmelse og deltakelse i prosessen, for så å stanse hele prosessen i sluttspurten. Det er spesielt trist å se at stater med store ufolksgrupper er de som vil ha omkamp om urfolkenes rettigheter, sier Keskitalo.</p>
<p>Aili Keskitalo</p>
<p>Sametingspresident</p>
<p>Aili Keskitalo</p>
<p>Telefon</p>
<p>Mobil</p>
<p>78 47 40 00</p>
<p>971 29 305</p>
</body></document>