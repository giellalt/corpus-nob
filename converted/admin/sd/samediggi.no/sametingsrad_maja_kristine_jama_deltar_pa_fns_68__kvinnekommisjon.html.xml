<document xml:lang="nob" id="no_id"><header><title>Sametingsråd Maja Kristine Jåma deltar på FNs 68. kvinnekommisjon - Sametinget</title><genre code="admin"/><author><unknown/></author><year>2024</year><wordcount>271</wordcount><conversion_status type="standard"/><availability><free/></availability><multilingual/><origFileName>https://sametinget.no/oddasat/samediggeraddi-maja-kristine-jama-oassalasta-on-nissonkommisuvnna-68-coahkkimis.31587.aspx?sprak=1</origFileName><parallel_text xml:lang="sma" location="saemiedigkieraerie_maja_kristine_jama_lea_meatan_en:n_68__nyjsenekommisjovnesne.html"/><parallel_text xml:lang="sme" location="samediggeraddi_maja_kristine_jama_oassalasta_on_nissonkommisuvnna_68__coahkkimis.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Sametingsråd Maja Kristine Jåma deltar på FNs 68. kvinnekommisjon</p>
<p><em type="italic">Mandag 11. mars åpner FNs 68. kvinnekommisjon i New York, som er det største globale forumet for likestilling og kvinners rettigheter. Sametingsråd Maja Kristine Jåma (NSR) er del av den norske delegasjonen. </em></p>
<p xml:lang="smj">Maja Kristine Jåma    Árvu/Sametinget</p>
<p>– Dessverre er vi kjent med at mange urfolkskvinner sjelden får delta i beslutningsprosesser som angår dem. Dette er problematisk når vi vet at urfolks kvinner og jenter ofte er ekstra utsatte, og diskrimineres på flere grunnlag. Vi ønsker å løfte samiske perspektiver på møtet, og vise solidaritet med andre urfolk, sier sametingsråd Maja Kristine Jåma.</p>
<p>Tema for årets FN-møte er utryddelse av fattigdom og styrking av institusjoner og finansiering med et kjønnsperspektiv. Norges delegasjon til Kvinnekommisjonen vil ledes av kultur- og likestillingsminister Lubna Jaffery, alternert av statssekretær Erlend Kaldestad Hanstveit fra Kultur- og likestillingsdepartementet og statssekretær Bjørg Sandkjær fra Utenriksdepartementet. På møtet skal det fremforhandles et sluttdokument som Sametinget leverer innspill til.</p>
<p>Sametingsråden deltar på den offisielle åpningen av Kvinnekommisjonen, i panelsamtale om nordiske modeller for likestilling og planlegger flere møter, både bilaterale og med sivilsamfunn.</p>
<p>– FNs permanente forum for urfolk i 2023 kom med en konkret oppfordring til Kvinnekommisjonen om oppfølging av FNs kvinnekomités anbefaling om rettigheter til urfolksvinner og jenter som må følges opp. Jeg vil også trekke frem sammenhengen mellom klimaendringer, naturtap og fattigdom blant urfolks kvinner. Når grunnlaget for levebrødet vårt forsvinner, så skaper det fattigdom som særlig rammer kvinner, fortsetter sametingsråden.</p>
<p>Utgangspunktet for Sametingets deltakelse på FNs 68. kvinnekommisjon er Beaiveálgu-erklæringen, Sábme jállu – Sametingets melding om likestilling (2020) og Sametingsmelding om urfolks rettigheter, solidaritet og internasjonalt arbeid (2023).</p>
</body></document>
