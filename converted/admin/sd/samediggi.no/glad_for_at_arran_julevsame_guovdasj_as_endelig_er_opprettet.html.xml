<document xml:lang="nob" id="no_id"><header><title>Glad for at Árran julevsáme guovdásj AS endelig er opprettet - Sametinget</title><genre code="admin"/><author><unknown/></author><year>2023</year><wordcount>359</wordcount><conversion_status type="standard"/><availability><free/></availability><multilingual/><origFileName>https://sametinget.no/oddasat/glad-for-at-arran-julevsame-guovdasj-as-endelig-er-opprettet.28825.aspx?sprak=1</origFileName><parallel_text xml:lang="smj" location="avon_ga_arran_julevsame_guovdasj_as_vijmak_la_asaduvvam.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Glad for at Árran julevsáme guovdásj AS endelig er opprettet</p>
<p><em type="italic">Sametinget, Hamarøy kommune og Nordland fylkeskommune har den 14.12.23 gått inn som eiere og opprettet Árran julevsáme guovdásj AS. </em></p>
<p xml:lang="smj">Árran julevsáme guovdásj    Åse M.P. Pulk, Sámediggi</p>
<p>Sametingsråd Maja Kristine Jåma, ordfører i Hamarøy Britt Kristoffersen Løksa og fylkesrådsleder i Nordland Svein Øien Eggesvik er fornøyde med at partene er blitt enige om eierforhold og vedtekter etter lengre prosess med omdannelse fra stiftelse til aksjeselskap.</p>
<p>Árran er en svært viktig samisk institusjon for å sikre, utvikle og videreføre lulesamisk kultur, språk og samfunnsliv. Partene er derfor glade for å kunne bidra til det i fellesskap, og ser frem til videre samarbeid for å sikre institusjonen en forsvarlig drift og utviklingsmuligheter.</p>
<p xml:lang="smj">Maja Kristine Jåma    Árvu/Sametinget</p>
<p>– Jeg er glad for Árran sin fremtid sikres, da den har en sentral rolle i å skape levende lokalsamfunn og arbeidsplasser, drive formidling og kunnskapsdeling, og språkutvikling, samt forvaltning av samisk kulturarv, sier sametingsråd Maja Kristine Jåma.</p>
<p>– Árran er en av kommunens fremste samfunnsaktører, med en nasjonal rolle og kompetanse. For Hábmera suohkan/Hamarøy kommune er de en særdeles viktig kulturinstitusjon som vi er stolte av, og glade for å videreføre i en ny selskapsform, sier ordfører i Hamarøy Britt Kristoffersen Løksa.</p>
<p>–  Nordland fylkeskommune skal være en samfunnsutvikler. Árrans arbeid med å fremme lulesamisk språk, kultur og samfunnsutvikling er viktig i denne sammenheng. Derfor er jeg glad for at vi nå har fått en avklaring med tanke på fremtidig driftsform for Árran, sier fylkesrådsleder  i Nordland Svein Øien Eggesvik.</p>
<p>Selskapets formål er å eie og drive Árran som en nasjonal samiskinstitusjon for derigjennom å sikre, utvikle og videreføre lulesamisk kultur, språk og samfunnsliv. I sin virksomhet skal institusjonen stimulere og utvikle et inspirerende miljø i tråd med lokale samiske verdier og tradisjoner, og i respekt for den kristne kulturarv. Institusjonen skal kunne kommunisere på samisk. Selskapet har ikke erverv til formål.</p>
<p>Selskapets aksjekapital er kr. 2 000 000,- fordelt på 2 000 aksjer á kr. 1 000,-.</p>
<p type="title">Styrets sammensetning</p>
<p>Styreleder Amund Eriksen (Sametinget) Styremedlem Anne Britt Klemetsen Hætta (Sametinget) Styremedlem Sten Hilling (Hamarøy kommune) Styremedlem Linda Jessen (Hamarøy kommune) Styremedlem Rolf Steffensen (Nordland fylkeskommune)</p>
</body></document>
