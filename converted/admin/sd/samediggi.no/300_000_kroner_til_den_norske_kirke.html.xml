<document xml:lang="nob" id="no_id"><header><title>300 000 kroner til Den Norske Kirke - Sametinget</title><genre code="admin"/><author><unknown/></author><year>2024</year><wordcount>270</wordcount><conversion_status type="standard"/><availability><free/></availability><multilingual/><origFileName>https://sametinget.no/saernieh/300-000-kroner-til-den-norske-kirke.31464.aspx?sprak=1</origFileName><parallel_text xml:lang="sme" location="300_000_ruvnno_norgga_girkui.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">300 000 kroner til Den Norske Kirke</p>
<p>Sametingsrådet har bevilget 300 000 kroner til å arrangere samisk konfirmantleir for årets samiske konfirmanter.</p>
<p>Mikkel Eskil Mikkelsen    Árvu/Sametinget</p>
<p>Sametingsrådet har gjennom tilskuddsordningen Språkutviklingstiltak bevilget 300 000 kroner til Den norske kirke. Den norske kirke har arrangert konfirmantleir for årets samiske konfirmanter 16.–19. februar. I år er det mange samiske konfirmanter som har ført til at det ikke var mulig å samle alle ungdommene på ett sted. Den norske kirke har måttet dele konfirmanter i to grupper. En gruppe møttes på Tømmerneset utenfor Sørreisa og den andre gruppen på Sjunkhatten utenfor Bodø.</p>
<p>Sametinget har gjennom flere år gitt tilskudd til å arrangere Samisk konfirmantleir. Tidligere har det vært konfirmantleir for samiske konfirmanter som ikke har samisk språk eller samisk innhold i den ordinære konfirmasjonsundervisningen. Fra 2023 er dette endret slik at leiren er for alle samiske konfirmanter, uavhengig av om de har samisk språk og samisk innhold i den ordinære konfirmasjonsundervisninga eller ikke. Målet med leiren er å samle samisk ungdom fra alle samiske språkområder. De som har samisk som hjemmespråk får gjennom språkarenaen mulighet til å lære seg nye begrep, termer og ord, men også til å høre og bli kjent med andre samiske språk. De som ikke behersker samisk så godt får høre og praktisere samisk. – Sametinget ser det som viktig at ungdom får samles på språkarenaer. I denne språkarenaen kan ungdommene både utvikle og bli kjent med samisk språk. På språkarenaen kan man også bli kjent med andre samiske språk. Det er også viktig for samisk ungdom å få trosopplæring på sitt hjertespråk, sier sametingsråd Mikkel Eskil Mikkelsen (NSR).</p>
</body></document>
