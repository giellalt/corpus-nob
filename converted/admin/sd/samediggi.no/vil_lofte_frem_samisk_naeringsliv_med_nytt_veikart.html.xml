<document xml:lang="nob" id="no_id"><header><title>Vil løfte frem samisk næringsliv med nytt veikart - Sametinget</title><genre code="admin"/><author><unknown/></author><year>2024</year><wordcount>318</wordcount><conversion_status type="standard"/><availability><free/></availability><multilingual/><origFileName>https://sametinget.no/oddasat/aigu-loktet-sami-ealahuseallima-odda-geaidnokarttain.31467.aspx?sprak=1</origFileName><parallel_text xml:lang="sme" location="aigu_loktet_sami_ealahuseallima_odda_geaidnokarttain.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title" xml:lang="nno">Vil løfte frem samisk næringsliv med nytt veikart</p>
<p><em type="italic">Regjeringen vil i samarbeid med Sametinget utarbeide et veikart for samisk næringsliv. Målet er å styrke næringsutviklingen i de samiske områdene. </em></p>
<p>I går, under den internasjonale næringskonferansen Sápmi Business Conference i Kautokeino, presenterte næringsminister Jan Christian Vestre den nye satsingen på samisk næringsliv.</p>
<p>I sin tale uttrykte han begeistring for det fremoverlente samiske næringsmiljøet og la vekt på viktigheten av variert næringsaktivitet for å skape bærekraftige lokalsamfunn.</p>
<p>– Vi vil bidra til å utløse potensialet i samisk næringsliv og bygge videre på suksesshistoriene som finnes her i Sápmi. Vi er fast bestemt på å legge til rette for næringsutvikling som ikke bare skaper verdier og arbeidsplasser, men også ivaretar og fremmer samisk kultur og identitet, sier næringsminister Jan Christian Vestre.</p>
<p>– Veikartet for samisk næringsliv vil være et verktøy for å identifisere vekstmuligheter i hele bredden av næringslivet. Det handler om å videreutvikle tradisjonelle samiske næringer og å utnytte mulighetene som finnes på områder som reiseliv, kreativ næring og annen samisk kulturbasert virksomhet, sier næringsministeren.</p>
<p type="title">Ønsker innspill fra næringslivet</p>
<p>Arbeidet med veikartet er ment å supplere Sametingets eget arbeid for næringsutvikling. Et tett samarbeid med Sametinget og god dialog med samiske organisasjoner, næringsaktører og kunnskapsmiljøer vil være sentralt for å få til et godt resultat.</p>
<p>– Sápmi har mange dyktige og innovative næringsutøvere. Jeg er opptatt av at samiske næringer må få utviklingsmuligheter, og det har Sametinget jobbet med over flere år. Jeg håper at veikartet kan bli et viktig bidrag og at næringsaktører i hele Sápmi vil bidra med innspill, sier sametingspresident Silje Karine Muotka.</p>
<p>– Dette veikartet vil inneholde nye tiltak for samisk næringsliv, og jeg vil derfor oppfordre alle til å komme med innspill til arbeidet. Når man forener krefter, kan store ting skje, sier næringsministeren.</p>
<p>Fremover skal det holdes flere innspillsmøter, og alle er også velkomne til å sende sine innspill til Nærings- og fiskeridepartementets postmottak.</p>
</body></document>
