<document xml:lang="nob" id="no_id"><header><title>PRM: Støtte til prosjekt med unge duodjiutøvere</title><genre code="admin"/><author><unknown/></author><year>2018</year><wordcount>241</wordcount><conversion_status type="standard"/><availability><free/></availability><multilingual/><origFileName>https://www.sametinget.no/Nyhetsarkiv/PRM-Stoette-til-prosjekt-med-unge-duodjiutoevere</origFileName><parallel_text xml:lang="sma" location="prm-prosjektem-noere-vytnesjaejjajgujmie-daaaarje.html"/><parallel_text xml:lang="sme" location="prd-doarjja-prosektii-mas-leat-mielde-nuorra-duojarat.html"/><parallel_text xml:lang="smj" location="prd-doarjju-prosjevtav-nuorra-duodjarijda.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title" xml:lang="nno">PRM: Støtte til prosjekt med unge duodjiutøvere</p>
<p>Sametingsrådet har innvilget en støtte på 100.000 kroner til prosjektet Duodji Dreamers på Riddu Riđđu.</p>
<p>Duodji Dreamers er en kunstutstilling hvor 10 unge duodjiutøvere mellom 20 og 35 år reflekterer over duodji i dagens moderne samfunn og virkelighet. Utstillingens fokus er bærekraftighet. De 10 utøverne har valgt hvert sitt verk fra samlingen på Samisk Kunstmagasin som inspirasjon for et nytt verk som de selv har skapt. Både verket som er deres inspirasjon og det nye verket er en del av utstillingen.</p>
<p>– Sametingsrådet ser at prosjektet kan være en døråpner for synliggjøring av duodji, og med festivalens rekkevidde hva gjelder besøkende, kan prosjektet ha en positiv innvirkning på rekruttering til duodjinæringen, sier sametingsråd Silje Karine Muotka.</p>
<p>Duodji Dreamers er et samarbeid mellom Riddu Riđđu, Senter for nordlige folk og Samisk Kunstmagasin, og utstillingen åpnes under Riddu Riđđu-festivalen 11. juli. Duodji-utøverne vil også delta på en panelsamtale lørdag 14. juli om hva bærekraftighet innebærer for dem i deres arbeid med duodji, og om hvordan duodji kan utvikles og hvem som har rett til å utvikle duodji.</p>
<p>Også Troms fylkeskommune har vurdert prosjektet som svært positivt og i tråd med målsettinger i samarbeidsavtalen med Sametinget om å stimulere til rekruttering av unge samiske duodjiutøvere, og har derfor innvilget 30 000 kroner til prosjektet.</p>
<p>– Vi håper at også Finnmark fylkeskommune støtter prosjektet, sier Muotka.</p>
<p><em type="italic">For spørsmål eller intervju, kontakt sametingsråd Silje Karine Muotka , tlf. 98487576. </em></p>
</body></document>
