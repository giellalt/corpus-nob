<document xml:lang="nob" id="no_id"><header><title>Internasjonal urfolksdag - Sámediggi Sametinget</title><genre code="admin"/><author><unknown/></author><publChannel><publication><publisher>Sámediggi/Sametinget</publisher></publication></publChannel><wordcount>247</wordcount><conversion_status type="standard"/><availability><free/></availability><submitter name="" email="divvun@samediggi.no"/><origFileName>http://samediggi.no/Artikkel.aspx?aid=1253&amp;sprak=Norsk&amp;Print=1</origFileName><parallel_text xml:lang="sme" location="samediggi-article-1253.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p>Internasjonal urfolksdag - Sámediggi Sametinget</p>
<p>Urfolk på festival i Nord-Troms.  John-Marcus Kuhmunen</p>
<p>Urfolksdagen er en samisk flaggdag.  John-Marcus Kuhmunen</p>
<p type="title">Internasjonal urfolksdag</p>
<p>I dag, onsdag 9. august, er det FNs internasjonale urfolksdag. Urfolksdagen ble vedtatt av FNs generalforsamling i 1994 og er en samisk flaggdag.</p>
<p>9. august er FNs internasjonale urfolksdag. Urfolksdagen ble vedtatt av FNs generalforsamling 23. desember 1994. Dagen markerer det første møtet i FNs arbeidsgruppe for verdens urfolk i 1982. Arbeidsgruppen var en del av FNs arbeid for menneskerettighetene.</p>
<p>- Urfolksdagen er en dag for solidaritet og samhold. Vi må huske at flertallet av urfolkene i verden lever under svært vanskelig forhold. Derfor er vi glade for at det denne sommeren ble gjennombrudd i forhandlingene om FNs erklæring om urfolksrettigheter. Når FNs generalforsamling i løpet av 2006 vedtar erklæringen vil det styrke urfolkenes stilling over hele verden, sier sametingspresident Aili Keskitalo.</p>
<p>FNs arbeidsgruppe for verdens urfolk begynte arbeidet med erklæringen i 1984. Erklæringen ble vedtatt 29. juni av FNs råd for menneskerettigheter og er blitt sendt til FNs generalforsamling for endelig godkjenning.</p>
<p>- Urfolks rett til selvbestemmelse har alltid vært et vanskelig tema for stater. Dette har ført til politiske prosesser som har gått over årtier. Arbeidet og forhandlingene om urfolkserklæringen har tatt over 20 år. Det samme gjelder den politiske prosessen med å få anerkjænt samiske rettigheter i Norge. Det er de langsiktige og vanskelige prosessene som gir de beste og viktigste resultatene. Det er viktig å huske en dag som denne, avslutter Keskitalo.</p>
</body></document>
