<document xml:lang="nob" id="no_id"><header><title>Avdekket feil i Sametingets valgmanntall - Sametinget</title><genre code="admin"/><author><unknown/></author><year>2021</year><wordcount>289</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/avdekket-feil-i-sametingets-valgmanntall.15853.aspx</origFileName><parallel_text xml:lang="sme" location="vailevasvuodat_fuomasuvvon_samedikki_jienastuslogus.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Avdekket feil i Sametingets valgmanntall</p>
<p><em type="italic">Sametinget har avdekket feil i Sametingets valgmanntall. Dette skal ikke ha noen innvirkning på valggjennomføringen. </em></p>
<p>Sametinget har ved rutinekontroll i sommer avdekket at valgmanntallet til høstens sametingsvalg pr. 30.06.21 ikke er fullstendig. Dette gjelder innmeldinger i perioden 01.07.19 - 30.06.21. Dette betyr at folk som skulle ha stått i manntallet i noen tilfeller ikke gjør det. Det dreier seg om 263 personer i de ulike valgkretsene. Grunnen til at det ikke er fullstendig beror på at det tekniske systemet som Skatteetaten har ansvaret for, ikke har fungert slik det burde. Sametinget har jobbet sammen med Skatteetaten for å få på plass riktig manntall og det forventes at dette skal være rettet opp i nå, fredag 13.08.2021.</p>
<p>Tom Sottinen    Kenneth Hætta    Plenumsleder Tom Sottinen sier at feilen ikke vil ha noen innvirkning på valggjennomføringen.</p>
<p>– Det er beklagelig at Skatteetatens systemer ikke har fungert når det gjelder valgmanntallet. Det er likevel slik at ingen velger kan avvises fordi de ikke står i manntallet. Alle skal kunne stemme til alle valg, og dette gjelder også sametingsvalget, sier plenumsleder Sottinen.</p>
<p>Han sier også at det pr. i dag skal være ca. 20 500 personer registrert, men Sametinget vil foreta en ny kontroll når det endelige manntallet foreligger fra Skatteetatens side. Sametinget vil også sende ut oppdatert manntall til de kommunene der personer har falt ut av manntallet og at det oppdaterte manntallet vil derfor være på plass når valgoppgjøret skjer.</p>
<p>– Ingen stemmer forkastes, selv om velgere ikke står i det manntallet kommunene bruker pr. i dag. Valgoppgjøret vil skje på vanlig måte og vi forventer ingen forsinkelser når det gjelder valgresultatet, sier Sottinen.</p>
<p xml:lang="nno"><em type="italic">For spørsmål eller intervju, kontakt plenumsleder Tom Sottinen (Ap) mob +47 412 72386 </em></p>
</body></document>
