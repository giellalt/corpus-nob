<document xml:lang="nob" id="no_id"><header><title>27 millioner kroner til samiske læremidler – videregående opplæring prioritert - Sametinget</title><genre code="admin"/><author><unknown/></author><year>2023</year><wordcount>474</wordcount><conversion_status type="standard"/><availability><free/></availability><multilingual/><origFileName>https://sametinget.no/saernieh/27-millioner-kroner-til-samiske-laremidler-videregaende-opplaring-prioritert.26894.aspx?sprak=1</origFileName><parallel_text xml:lang="sme" location="27_miljovnna_ruvnno_sami_oahpponeavvuide_-_joatkkaoahpahus_vuoruhuvvon_.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">27 millioner kroner til samiske læremidler – videregående opplæring prioritert</p>
<p><em type="bold">Sametingsrådet bevilger 27 millioner kroner </em><em type="bold">til utvikling av samiske læremidler. – Denne bevilgningen er et viktig steg for å sikre samiske læremidler på videregående nivå, sier sametingsråd Mikkel Eskil Mikkelsen (NSR) </em><em type="bold">. </em>   </p>
<p>Sametingsrådet har tildelt støtte til 18 læremiddelprosjekter etter søknad fra læremiddelutviklere. I utlysningene av årets runde var opplæring i samisk som andrespråk på videregående nivå prioritet for nord-, sør- og lulesamisk.</p>
<p>Mikkel Eskil Mikkelsen    Árvu, Sámediggi</p>
<p>– Årets tildeling er viktig for videregående opplæring. Lærere har lenge etterlyst opplæringsmateriell til samisk-fagene på videregående nivå, og jeg er glad for å kunne møte de behovene og sette i gang prosjekter til både digitale og trykte læremidler på videregående nivå. Det gjelder blant annet samisk 2, 3 og 4 for sør-, lule- og nordsamisk språk, forteller Mikkelsen.</p>
<p type="title">Økning i revidert budsjett</p>
<p>Det kom søknader for totalt 67 millioner kroner. I Sametingets reviderte budsjett, vedtatt i juni, ble det gjort ekstra tildeling til læremidler på 7 millioner kroner. Dette har utvidet muligheten til å igangsette flere gode prosjekter. Sametingsråden takker søkere for gode søknader.</p>
<p>– Jeg vet at forlagene og andre legger mye arbeid inn i søknadene og bruker mye tid for å knytte til seg nødvendig kompetanse. Vi skulle gjerne hatt mulighet til å gi tilsagn til 67 millioner kroner, men det handlingsrommet har vi dessverre ikke. Uten de ekstra 7 millionene som kom i revidert budsjett hadde vi måttet avslå enda flere søknader, sier Mikkelsen.</p>
<p type="title">Prioriterer i henhold til egen myndighet</p>
<p>På grunn av lave overføringer fra regjeringen i statsbudsjettet i år måtte Sametinget stramme inn på hvilke fag som prioriteres i utlysning. Vedtak i Sametingets plenum viser til at Sametinget først og fremst må ta ansvar for fag som Sametinget har myndighet til å bestemme læreplaner for. Mikkelsen sier at dette var styrende for både utlysning av prioritering og tildeling av støtte til læremiddelutvikling.</p>
<p>– Det var en krevende øvelse å måtte stramme inn utlysningene for i år, men jeg tror det er riktig å prioritere fag som Sametinget har et stort ansvar for, som blant annet; samisk-fagene, duodji, samisk historie og samfunn, tradisjonell kunnskap, samt læremidler for elever med behov for særskilt tilrettelegging. Når bevilgningene gir et begrenset handlingsrom, så må vi prioritere stramt, forklarer Mikkelsen</p>
<p type="title">Støtte også til lettleste bøker</p>
<p>En annen viktig del av årets tildelinger er støtte til utvikling av lettleste bøker for barn og unge. Det er gjort tilsagn på fire prosjekter på nord- og sørsamisk.</p>
<p>– Elever skal ha tilgang på litteratur på ulike nivå i opplæringen, enten det er romaner eller tekster som egner seg godt til nybegynnere. Dette er tekster som vi erfarer er svært anvendelig og nyttige i opplæringen. Jeg håper denne tildelingen bidrar til økt lesing og leselyst på samisk blant elevene, sier Mikkelsen.</p>
<p>Oversikt over alle bevilgninger til læremiddelprosjekter i 2023</p>
</body></document>
