<document xml:lang="nob" id="no_id"><header><title>Støtte til dansekunstforestilling for barn - Sametinget</title><genre code="admin"/><author><unknown/></author><year>2021</year><wordcount>380</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/stotte-til-dansekunstforestilling-for-barn.14414.aspx</origFileName><parallel_text xml:lang="sme" location="doarjja_dansundaiddacajalmassii_manaide.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Støtte til dansekunstforestilling for barn</p>
<p><em type="italic">Sametingsrådet bevilger 60 000 kroner til Katarina Lisa kunstprosjekt Čázevulošnieida , en </em><em type="italic">dansekunstforestilling for barn som vil formidle om sjøsamisk kultur. </em></p>
<p>Henrik Olsen    Kenneth Hætta    Prosjektet er et interdisiplinært kunstarbeid- og danseforestilling for barn mellom 3 og 6 år i følge med voksne. <em type="italic">Čázevulošnieida </em>er et prosjekt mellom syv samarbeidspartnere, kunstner og koreograf Katarina Skår Lisa, joiker og skuespiller Ingá Márja Sarre, sjonglør Diego Lavin Belda, kostyme- og tekstildesigner Ramona Salo Myrseth, komponist, koreograf og musiker Simen Korsmo Robertsen, visuell kunstner Tanja Thorjussen og arkitekt Don Lawrence. </p>
<p><em type="italic">Čázevulošnieida </em>er en dansekunstforestilling basert på den sjøsamiske fortellingen Undervannsjenta og om verdenen som befinner seg både ved siden av, over og under havet. Fortellingen stammer fra det sjø- og kystsamiske området Nesseby. I fortellingen møter vi Čázevulošnieida, datter av Čáhceháldi - Sjøvokteren, en mystisk skikkelse som befinner seg både ved siden av, over og under havet. I møte med menneskene minner undervannsjenta og sjøvokteren oss på at i en annen verden, så kan perspektiver være annerledes. </p>
<p>Målet med forestillingen er å skape en visuell og poetisk forestilling rettet mot barn. Dette er gjort i den tanke at de yngre har en annen åpenhet for et ikke-verbalt språk, kanskje kan de forstå det samiske på en annen måte enn voksne. Kunstnerne vil presentere det sjøsamiske gjennom å ta barna med på en reise, der de benytter reiseverktøy som en opplevelse. Arbeidet er både en dans, et teater, en kunstinstallasjon og en performance, og kan vises som en forestilling og en installasjon.</p>
<p>Sametingsråd Henrik Olsen (NSR) sier at sametingsrådet anså det som viktig å støtte dette prosjektet fordi det er en forestilling for barn.</p>
<p>– Det er ikke ofte vi får inn søknader der prosjektet er for barn. Jeg syntes også at det er fint at prosjektet har utgangspunkt i en samisk fortelling. På denne måten overføres samiske fortellinger til neste generasjon. Det var også viktig at prosjektet var vel gjennomarbeidet.</p>
<p><em type="italic">Čázevulošnieida </em>skal ha sin premiere under Festspillene i Nord-Norge 2021, men har ambisjon om å vises på flere andre arenaer og land i årene som kommer. </p>
<p>Bevilgningen på 60 000 kroner gis fra tilskuddsordningen Kulturtiltak, under prioriteringen <span type="quote">“Prosjekter og produksjoner med kulturell og kunstneriske uttrykk”</span>.</p>
<p><em type="italic">For intervju eller spørsmål, kontakt sametingsråd Henrik Olsen (NSR), 907 75 219, </em><em type="italic">henrik.olsen@samediggi.no </em></p>
</body></document>
