<document xml:lang="nob" id="no_id"><header><title>Tilskudd til Kulturskolen i Kautokeino - Sametinget</title><genre code="admin"/><author><unknown/></author><year>2021</year><wordcount>325</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/tilskudd-til-kulturskolen-i-kautokeino.15586.aspx</origFileName><parallel_text xml:lang="sme" location="doarjja_guovdageainnu_kulturskuvlii.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Tilskudd til Kulturskolen i Kautokeino</p>
<p><em type="italic">Sametingsrådet har gitt tilskudd på 200 000 kroner til Kulturskolen i Kautokeino kommune, tilskuddet går til kulturskoleprosjektet Min Árbi – Vår arv. </em></p>
<p>Henrik Olsen    Sámediggi    Min Árbi – Vår arv er et breddeprogram og en begynneropplæring hvor undervisninga skal bidra til å utvikle kreative evner, faglig kompetanse og samarbeidsevne som grunnlag for personlig utfoldelse.</p>
<p>Min Árbi-programmet har som mål å ivareta tradisjonell samisk kunnskap og immateriell kulturarv, og samtidig være åpen for å fornye vår kulturarv. Elevene vil bli aktiviserte til å søke opp tradisjonell kunnskap hjemme, i nærmiljøet og i samfunnet de lever i. Det kan være i emnene joik/sang, fortelling, duodji, mattradisjoner, og naturbruk/forhold til naturen eller andre relevante emner.</p>
<p>Elevene vil få pedagogisk veiledning av kulturskolelærerne til å forme sine egne kunstuttrykk gjennom lek, improvisasjoner, veiledning og målrettet undervisning. De kan selv velge i hvilken kunstart de ønsker å framføre sine funn: musikk (inkludert joik/sang), teater, dans, visuell kunst eller skapende skriving.</p>
<p>Produksjonen i sin helhet vil framvises på et av kulturskolens kulturarrangement.</p>
<p>Råmaterialet og det ferdige produktet vil bli dokumentert via film, lydopptak og andre digitale verktøy, og arkivert. Målet med dette er å opparbeide en kulturbank hos kulturskolen og for å bidra til å ivareta vår tradisjonelle kunnskap og immaterielle kulturarv til kommende generasjoner.</p>
<p>Kulturskolene et kommunalt og statlig ansvar, og Sametinget yter i slike tilfeller ikke tilskudd til tiltak som skal foregå innenfor Kulturskolenes rammer. I dette tilfellet gjør Sametinget et unntak og yter et engangstilskudd til Kulturskolen i Kautokeino kommune.</p>
<p>– Kulturskolen i kommunen er et av få fritidstilbud for barn og unge, og Kulturskolen har akkurat greid å etablere seg. Det er derfor viktig at man får etablert en kontinuitet i dette tilbudet, sier sametingsråd Henrik Olsen (NSR).</p>
<p>Tilskuddet på 200 000 kroner er gitt over Sametingets tilskuddsordning Kulturtiltak, under prioriteringen, <span type="quote">“prosjekter som ivaretar tradisjonell kunnskap og immateriell kulturarv”</span>.</p>
<p><em type="italic">For intervju eller spørsmål, kontakt sametingsråd Henrik Olsen (NSR), 907 75 219, </em><em type="italic">henrik.olsen@samediggi.no </em></p>
</body></document>
