<document xml:lang="nob" id="no_id"><header><title/><genre code="admin"/><author><unknown/></author><wordcount>340</wordcount><conversion_status type="standard"/><availability><free/></availability><multilingual/><origFileName>http://www.sametinget.no/layout/set/print/Naeringer/Variert-naeringsliv/Satser-videre-paa-samisk-reiseliv</origFileName><parallel_text xml:lang="sma" location="saemien-fealadassem-guhkiebasse-daaarjohte.html"/><parallel_text xml:lang="sme" location="angirussa-viidaseappot-sami-matkeealahusain.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision: 154948 $; </version></header><body><p>Satser videre på samisk reiseliv / Variert næringsliv / Næringer / Forsiden - Sametinget</p>
<p type="title">Satser videre på samisk reiseliv</p>
<p xml:lang="deu">22. desember 2015</p>
<p>Sametingsrådet bevilger 850 000 kroner i støtte til Nordnorsk Reiseliv AS til prosjektet Samisk Reiseliv 2.0. Prosjektet skal øke kompetansen, produktene og markedsandelene til samiske reiselivsbedrifter.</p>
<p>Samisk Reiseliv 2.0 er en videreføring av prosjektet Samisk Reiseliv som Origo Nord har ledet i perioden 2012-2015.</p>
<p><em type="bold">-Det som er nytt i denne videreføringen er at samisk reiselivsbransje her knyttes opp mot et eksisterende reiselivsmiljø og dermed får tilgang til etablert nettverk, høy reisefaglig kompetanse og en solid markedsføringskanal som kan løfte hver enkelt bedrift i prosjektet, sier sametingsråd Silje Karine Muotka. </em></p>
<p>NordNorsk Reiseliv AS (NNR) er markedsføringsorganet for Nord-Norge som reiselivsmål nasjonalt og internasjonalt. Selskapet har 15 ansatte på kontorene i Tromsø, Alta og Bodø.</p>
<p><em type="bold">Formålet med prosjektet Samisk Reiseliv 2.0: </em></p>
<p xml:lang="tur"><em type="italic"><span type="quote">«Samisk kultur og historie skal kunne stå som en hovedgrunn for å reise til Nord-Norge på ferie, og ved at flere ønsker å oppleve Nord-Norge på grunn av samisk kultur skal det legges grunnlag for sysselsetting på helårsbasis»</span> </em></p>
<p>Samisk Reiseliv 2.0 skal være en åpent nettverk som tilbyr kompetanseheving for alle som ønsker å tilegne seg ny kunnskap. Det anses som viktig at alle bedrifter og øvrige instanser som har særlig interesse for fagfeltet kan få tilbud om deltakelse på åpne samlinger som seminarer, kurs og konferanser. Deltakelse fra bedrifter eller institusjoner som ikke er prosjektpartnere må dekke deltakelse for slike arrangement selv.</p>
<p>Reiselivsbedrifter i sørsamiske områder skal få en plass i Samisk Reiseliv 2.0</p>
<p>Sametingsråd Silje Karine Muotka sier at reiselivssatsinger på samisk kultur må være basert på ekthet og troverdighet.</p>
<p><em type="bold">–Ekte og troverdige samiske reiselivsprodukter må være en rød tråd gjennom hele prosjektet, sier Muotka. </em></p>
<p><em type="bold">-Samisk reiseliv har et stort potensial for å bli en mye større næring i samiske områder enn i dag. Vi behøver flere profesjonelle samiske reiselivsaktører som tilbyr ekte og gode produkter </em><em type="bold">som etterspørres i et internasjonalt reiselivsmarked, sier Muotka. </em></p>
<p><em type="bold">For mer informasjon: Sametingsråd Silje Karine Muotka, 984 87 576 </em></p>
<p xml:lang="fra"><em type="bold">Les mer: </em></p>
<p xml:lang="nno">http://www.sametinget.no/Naeringer/Variert-naeringsliv/Fornyet-satsing-paa-samisk-reiseliv</p>
</body></document>