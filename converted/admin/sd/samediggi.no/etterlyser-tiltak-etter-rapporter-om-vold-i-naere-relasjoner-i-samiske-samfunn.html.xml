<document xml:lang="nob" id="no_id"><header><title>Etterlyser tiltak etter rapporter om vold i nære relasjoner i samiske samfunn</title><genre code="admin"/><author><unknown/></author><year>2017</year><wordcount>392</wordcount><conversion_status type="standard"/><availability><free/></availability><multilingual/><origFileName>https://www.sametinget.no/Nyhetsarkiv/Etterlyser-tiltak-etter-rapporter-om-vold-i-naere-relasjoner-i-samiske-samfunn</origFileName><parallel_text xml:lang="sme" location="ohcala-doaimmaid-manna-raporttaid-veahkavalddi-birra-lagas-gaskavuodain-sami-servodagain.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision: 154948 $; </version></header><body><p type="title">Etterlyser tiltak etter rapporter om vold i nære relasjoner i samiske samfunn</p>
<p><em type="italic">I morgen skal Norge eksamineres av FNs kvinnekomité. Sametingsråd Mikkel Eskil Mikkelsen vil etterlyse oppfølging av forskningsrapporter om vold i nære relasjoner i samiske samfunn, både i form av strategier og handlingsplaner. </em></p>
<p>I forbindelse med Norges 9. periodiske rapport om gjennomføring av rettighetene i FNs kvinnediskrimineringskonvensjon til FNs kvinnediskrimineringskomité (CEDAW) blir det gjennomført høring i Genève i morgen tirsdag 7. november. I dag skal Sametinget sammen med andre komme med innspill til komiteen, og sametingsråd Mikkel Eskil Mikkelsen skal holde innlegg.</p>
<p type="title">49 prosent utsatt for vold</p>
<p>Mikkelsen sier at Sametinget i Norge er opptatt av den vold urfolkskvinner verden over utsettes for.</p>
<p><em type="italic">– I Norge er vi presentert for forskning som viser at 49 prosent av samiske kvinner rapporterer at de har vært utsatt for vold av fysisk, psykisk eller seksuell art gjennom livet, i motsetning til 31 prosent blant majoritetsbefolkningen i samme område, sier Mikkelsen. </em></p>
<p>Forskningsstudien, som ble publisert i 2015, rapporterer også samiske kvinner en høyere forekomst av seksuell vold i barndommen frem til 18 år: 17 prosent mot 11 prosent i befolkningen for øvrig. Forskningsstudien sier ingenting om hvem som har utsatt deltakerne for seksuelle overgrep eller vold.</p>
<p>I en studie fra i år om hjelpeapparatets og politiets erfaringer med vold i nære relasjoner i samiske samfunn, blir det pekt blant annet på at ansatte i hjelpeapparat og politi opplever barrierer i arbeidet med vold i nære relasjoner i samiske samfunn.</p>
<p type="title">– Tar ikke sitt ansvar ovenfor samiske kvinner på alvor</p>
<p>Sametinget i Norge har ved flere anledninger tatt opp disse forholdene med Regjeringen i Norge uten å få tilfredsstillende svar.</p>
<p><em type="italic">– Norge tar ikke sitt ansvar ovenfor samiske kvinner på alvor og har ikke fullgode tiltak for å stoppe vold og overgrep, mener Mikkelsen. Dette vil Sametinget også påpeke ovenfor FNs eksaminasjonskomité. </em></p>
<p>Mikkelsen vil også etterlyse oppfølging av disse rapportene, både i form av strategier og handlingsplaner. Han vil påpeke hvor stort behovet er for mer kunnskap og for tiltak.</p>
<p>– Temaet må arbeides med på flere nivåer. Det er behov for mer forskningsbasert kunnskap om temaet for å få et helhetlig bilde av årsaker og gode tiltak. Man må utvikle voldsforebyggende tiltak, heve kompetansen i hjelpeapparatet og videreutvikle hjelpe- og behandlingstilbud, sier Mikkelsen.</p>
<p xml:lang="nno"><em type="italic">For mer informasjon, kontakt sametingsråd Mikkel Eskil Mikkelsen, +47 917 42 16 </em></p>
</body></document>