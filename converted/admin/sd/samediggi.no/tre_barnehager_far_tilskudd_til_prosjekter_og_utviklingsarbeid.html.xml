<document xml:lang="nob" id="no_id"><header><title>Tre barnehager får tilskudd til prosjekter og utviklingsarbeid - Sametinget</title><genre code="admin"/><author><unknown/></author><year>2024</year><wordcount>311</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/tre-barnehager-far-tilskudd-til-prosjekter-og-utviklingsarbeid.33624.aspx</origFileName><parallel_text xml:lang="sme" location="golbma_manaidgarddi_ozzot_doarjaga_proseavttaide_ja_ovddidanbargguide.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Tre barnehager får tilskudd til prosjekter og utviklingsarbeid</p>
<p><em type="italic">Sametingsrådet har innvilget til sammen 660 830 kroner til prosjekter og utviklingsarbeid i barnehager. Barnehagene har et ønske om å fremme og styrke det samiske språket og kulturen. </em></p>
<p xml:lang="sme">Mikkel Eskil Mikkelsen    Vaino Rensberg, Sámediggi</p>
<p>Jentoftsletta barnehage i Bodø kommune får 300 000 kroner i støtte gjennom ordningen Tilskudd til prosjekter og utviklingsarbeid i barnehager. Prosjektet har som mål å bade barna på den samiske avdelingen i samisk språk, med fokus på samisk matlaging, duodji, fortellertradisjon og natur. Barnehagen ønsker at foreldre til barna på den samiske avdelingen skal få muligheten til å lære seg språket, derfor tilbyr de også samisk språkkurs for foreldre. Furua barnehage får 243 000 kroner i støtte for å fremme samisk språk og kultur. Barnehagen ønsker å knytte prosjektet <span type="quote" xml:lang="nno">«Livet i og ved lavvoen»</span>, friluftsliv, Finnmarks kultur og samisk kultur sammen, da de ser disse i nær sammenheng. De ønsker å kunne fremme samisk språk og kultur hele året, til alle barna i barnehagen. – Prosjekter og utviklingsarbeid i barnehager er viktig å støtte, det er bra at samisk språk og kultur fremmes mer. Disse prosjektene skal være til hjelp for barna, foreldre og ansatte i barnehagene, noe som er betydningsfullt da flere kan være med å bruke språket daglig, sier sametingsråd Mikkel Eskil Mikkelsen (NSR). Nyland studentbarnehage får 117 830 kroner i støtte for å kunne øke kvaliteten på samisk språk og kulturarbeid. De ønsker å ta inn en samiskspråklig ressurs slik at barn med samisk språk og kultur blir møtt med språket de kjenner hjemmefra. Barnehagen ønsker også å tilby opplevelser utenfor barnehagen for å møte samisk kultur, blant annet ved å dra på rein slakting. – At barn med samisk bakgrunn blir møtt med sitt eget språk og kultur i barnehagen er utrolig bra. Det gir trygghet å høre morsmålet sitt i barnehagen, sier sametingsråd Mikkelsen.</p>
</body></document>
