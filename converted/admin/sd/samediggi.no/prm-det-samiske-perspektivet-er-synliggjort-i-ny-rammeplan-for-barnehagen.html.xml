<document xml:lang="nob" id="no_id">
  <header>
    <title>PRM: Det samiske perspektivet er synliggjort i ny rammeplan for barnehagen</title>
    <genre code="admin"/>
    <author>
      <unknown/>
    </author>
    <year>2017</year>
    <wordcount>454</wordcount>
    <conversion_status type="standard"/>
    <availability>
      <free/>
    </availability>
    <multilingual/>
    <origFileName>https://www.sametinget.no/Om-Sametinget/Arkiv-perioden-2016-2017/Pressemeldinger/PRM-Det-samiske-perspektivet-er-synliggjort-i-ny-rammeplan-for-barnehagen</origFileName>
    <parallel_text xml:lang="sme" location="prd-sami-perspektiiva-lea-oidnosis-manaidgarddi-odda-rammaplanas.html"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision: 154948 $; </version>
  </header>
  <body>
    <p type="title">PRM: Det samiske perspektivet er synliggjort i ny rammeplan for barnehagen</p>
    <p>Regjeringen legger i dag frem ny rammeplan for barnehagens innhold og oppgaver. Sametinget er fornøyd med å ha fått med inn i verdigrunnlaget for rammeplanen at samiske barn i barnehage skal få støtte til å bevare og utvikle sitt språk, sin kunnskap og sin kultur uavhengig av hvor i landet de bor.</p>
    <p>Den nye rammeplanen bestemmer hva barn skal oppleve og lære i landets 6000 barnehager, og den trer i kraft høsten 2017. Rammeplanen skal styrke arbeidet i barnehager, og sikre alle barn et godt tilbud, uansett hvor i landet de bor. Barnehagen skal blant annet bli bedre til å jobbe med språk og mangfold.</p>
    <p>Sametingspresident Vibeke Larsen og statssekretær Magnus Thue har hatt politisk konsultasjon om den nye rammeplanen. De konkluderte etter konsultasjonen med at Sametinget og Kunnskapsdepartementet er enige om innholdet i ny rammeplan for barnehagen.</p>
    <p type="title">Ivaretar samiske barns rettigheter</p>
    <p>Den nye rammeplanen ivaretar samiske barns rettigheter ved at det i kapittelet om barnehagens verdigrunnlag sies at <em type="italic">Norge har, med bakgrunn i urfolkets særlige rettigheter, en særlig forpliktelse til å ivareta samiske barns og foreldres interesser, jf. Grunnloven §108, barnekonvensjonen art. 30 og ILO-konvensjonen. Samiske barn i barnehager skal få støtte til å bevare og utvikle sitt språk, sin kunnskap og sin kultur uavhengig av hvor i landet de bor. </em></p>
    <p>
      <em type="italic">– </em>
      <em type="italic">Dette er Sametinget spesielt fornøyd med, og ser at det vil sikre at samiske barn får et godt og trygt barnehagemiljø, sier sametingspresident Vibeke Larsen. </em>
    </p>
    <p type="title" xml:lang="dan">Fått med nye punkter i rammeplanen</p>
    <p>I prosessen med rammeplanarbeidet har det vært viktig for Sametinget å synliggjøre det samiske perspektivet.</p>
    <p>Sametinget har klart å få nye punkter med i den nye rammeplanen. Barnehager for samiske barn skal fremme barnas samiskspråklige kompetanse. Samiske barnehager skal også ta i bruk samiske tradisjonelle lærings- og arbeidsmetoder. Barnehagen skal bygge på en samisk forståelse av naturen og bidra til at barna kan leve i harmoni med naturen, nyttiggjøre seg og høste av naturen og utvikle respekt for naturfenomener. Innholdet og fagområdene i samiske barnehager skal bygges på samiske språk, kultur og tradisjonskunnskap.</p>
    <p>
      <em type="italic">– </em>
      <em type="italic">Det er viktig å poengtere at minimumskravet for barnehagetilbud utenfor samiske distrikt er at det tilpasses barnas samiske bakgrunn. Barnehageeiere kan derfor velge å gi et fullverdig samisk barnehagetilbud i områder utenfor forvaltningsområdet for samiske språk. </em>
      <em type="italic">Dette er noe Sametinget forventer at barnehageeiere gjør, sier Larsen. </em>
    </p>
    <p type="title" xml:lang="nno">– Må innføres individuell rett</p>
    <p>Sametinget ser fortsatt behov for at det innføres en individuell rett til samisk barnehagetilbud, en egen samisk rammeplan og at skillet mellom kommuner i og utenfor samiske distrikt oppheves.</p>
    <p>– Dette er noe Sametinget vil prioritere fremover, sier Larsen.</p>
    <p xml:lang="nno">
      <em type="italic">Kontakt sametingspresident Vibeke Larsen, tlf. 941 30 116 </em>
    </p>
    <p xml:lang="nno">Les den nye rammeplanen for barnehagen her.</p>
  </body>
</document>
