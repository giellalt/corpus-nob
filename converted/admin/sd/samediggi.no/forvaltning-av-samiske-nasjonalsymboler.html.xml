<document xml:lang="nob" id="no_id"><header><title/><genre code="admin"/><author><unknown/></author><wordcount>414</wordcount><conversion_status type="standard"/><availability><free/></availability><submitter name="Kevin Brubeck Unhammer" email="unhammer@fsfe.org"/><multilingual><language xml:lang="nob"/><language xml:lang="sme"/><language xml:lang="eng"/></multilingual><origFileName>http://www.sametinget.no/layout/set/print/Kulturliv/Kunst-og-kulturutoevelse/Forvaltning-av-samiske-nasjonalsymboler</origFileName><parallel_text xml:lang="sme" location="sami-nationala-symbolaid-calmmustahttin.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision: 154948 $; </version></header><body><p>Forvaltning av samiske nasjonalsymboler / Kunst- og kulturutøvelse / Kulturliv / Forsiden - Sametinget</p>
<p type="title">Forvaltning av samiske nasjonalsymboler</p>
<p>13. mars 2015</p>
<p>Komitémedlemmer for samiske nasjonale symboler møttes i Karasjok 25. og 26. februar 2015. Hvordan forvalte og skape et regelverk for symbolene er en av oppgavene som skal løses fremover.</p>
<p>Samerådet (1953/1956) er en uavhengig kulturpolitisk og politisk fellessamisk organisasjon. Det er et samarbeidsorgan for samiske organisasjoner i Finland, Norge, Sverige og på Kolahalvøya i Russland.</p>
<p>Samerådet arrangerte i 1986 Samekonferansen i Åre som vedtok flagget, nasjonalsangen og nasjonaldagen som samiske nasjonalsymboler. Symbolene er felles eiendom for det samiske folk. De har stor prinsipiell betydning for samene som ett folk, og uavhengig av statsgrensene mellom Finland, Norge, Russland og Sverige.</p>
<p>Samisk parlamentarisk råd ble etablert i 2000. Det er et samarbeidsorgan for sametingene i Finland, Norge og Sverige. Samiske organisasjoner fra russisk side representert i Samerådet er permanente deltakere i Samisk parlamentarisk råd.</p>
<p><em type="bold">Komiteens oppgave </em></p>
<p>I 2004 vedtok Samisk parlamentarisk råd at et samarbeid med Samerådet skulle etableres om forvaltningen av de samiske nasjonalsymboler. En komité er sammensatt med medlemmer fra Samerådet, sametingene i Finland, Norge og Sverige, og samisk representant fra russisk side. Komiteens oppgave er å utarbeide forslag til regler for forvaltningen av samiske nasjonalsymboler, og ansvaret for forvaltningen.</p>
<p><em type="bold">Komitémedlemmer i Karasjok </em></p>
<p>Medlemmer fra komiteen møttes i Karasjok den 25. og 26. februar 2015. Møtet var et innledningsmøte om komiteens arbeidsoppgaver. Tilstede fra komiteen var leder Anders Kråik fra Sametinget i Sverige og medlem Beaska Niillas fra Sametinget i Norge. Andre dag deltok Samerådets president Aile Javo. I tillegg deltok administrasjonene ved Samerådet og fra sametingene i Norge og Sverige.</p>
<p>I møtet vurderte komiteen sine oppgaver i forhold til mandatet. Den historiske bakgrunnen for komiteens etablering var sentralt tema. Samerådet belyste mange sider som var viktige forutsetninger for etableringen av komiteen. Det er mange spørsmål som knytter seg til selve forvaltningen av nasjonalsymboler, og hvor ansvaret for forvaltningen kan plasseres. Det er behov for å kartlegge og vurdere nærmere en slik rolle, og komiteen er i startgropa for dette arbeidet. Komiteen vil vurdere å gjennomføre et informasjonsutvekslingsmøte med Samisk parlamentarisk råd.</p>
<p><em type="bold">Mulig ny flaggdag </em></p>
<p>Arbeidet resulterte i et forslag for videre fremdrift av komiteens oppdrag. Forslaget må diskuteres i lag med øvrige komitémedlemmer, så ingen beslutninger ble tatt under møtet. I fremdriftsforslaget ligger blant annet at komiteen vil se nærmere på måter og muligheter for å foreslå til politisk behandling at Elsa Laula Renbergs fødselsdato kan bli en ny offisiell samisk flaggdag.</p>
</body></document>