<document xml:lang="nob" id="no_id"><header><title>Støtte til bok om samisk matkultur - Sametinget</title><genre code="admin"/><author><unknown/></author><year>2024</year><wordcount>344</wordcount><conversion_status type="standard"/><availability><free/></availability><multilingual/><origFileName>https://sametinget.no/oddasat/doarjja-girjai-sami-biebmokultuvrra-birra.31970.aspx?sprak=1</origFileName><parallel_text xml:lang="sme" location="doarjja_girjai_sami_biebmokultuvrra_birra.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title" xml:lang="nno">Støtte til bok om samisk matkultur</p>
<p><em type="italic">Sametingsrådet har bevilget 408 250 kroner i støtte til Bárus lagadus til å utgi boken <span type="quote" xml:lang="sme">«Boazu biebmun, ávnnasin ja dálkkasin»</span> skrevet av Máret Rávdná Buljo. </em></p>
<p xml:lang="est">Maja Kristine Jåma</p>
<p>Boken inneholder oppskrifter på samisk mat med hovedvekt på bruk av hele reinen på forskjellige måter.</p>
<p>I tillegg dokumenterer boken den immaterielle kulturarven rundt matkultur, eksempelvis hvorfor vi gjør som vi gjør med matbordet, når vi lager mat i lávvuen, hvordan og hvorfor det er viktig å holde det ryddig i lávvuen og hvorfor man tømmer litt kaffe i ildstedet.</p>
<p>Oppskriftene i boken baserer seg på Buljos erfaring som kokk og reineier. Forfatteren har utviklet oppskrifter over tid, og man vil finne både tradisjonelle og fornyete oppskrifter som er tilpasset nåtiden.</p>
<p>– Samiske mattradisjoner er en viktig del av vår kulturarv og denne boken er viktig å få tilgjengelig for både det samiske samfunn, men også for et bredere publikum, sier sametingsråd Maja Kristine Jåma (NSR). Videre sier hun at Buljo allerede er kjent for å delta både internasjonalt og nasjonalt i kokkeverden, og har fokus på å ikke bare lage mat, men også formidle samisk matkultur og tradisjoner sammen med maten.</p>
<p>Boken skal skrives på nordsamisk og engelsk for å kunne nå ut til et større marked i tillegg til Sápmi.</p>
<p>Sametinget har igangsatt et prosjekt som skal styrke arbeidet i forbindelse med urfolks matsystemer. Arbeidet skjer i tilknytning til at FNs organisasjon for ernæring og landbruk (FAO) har lansert en koalisjon for urfolks matsystemer og Sametinget deltar allerede i denne styringsgruppen. Sametinget har gjennom en forstudie fått en oversikt over litteratur, publikasjoner og prosjekter som omhandler matsystemer i Arktis, og skal arbeide med å kartlegge de viktigste samiske matsystemene i Sápmi.</p>
<p>– Boken til Máret Rávdná Buljo vil være et fantastisk bidrag til dette arbeidet, og boken vil ikke bare bli en viktig samfunnsmessig nytte til Sápmi, men også i en internasjonal sammenheng. Den vil være et viktig bidrag i arbeidet med vår immaterielle kulturarv, avslutter Jåma.</p>
<p>Tilskuddet er bevilget over ordningen Tilskudd til prosjektstøtte til samisk litteratur.</p>
</body></document>
