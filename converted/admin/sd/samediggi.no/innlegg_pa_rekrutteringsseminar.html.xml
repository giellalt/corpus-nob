<document xml:lang="nob" id="no_id"><header><title>Innlegg på rekrutteringsseminar - Sametinget</title><genre code="admin"/><author><unknown/></author><year>2023</year><wordcount>857</wordcount><conversion_status type="standard"/><availability><free/></availability><multilingual/><origFileName>https://sametinget.no/politikk/taler-og-innlegg/innlegg-pa-rekrutteringsseminar.25509.aspx</origFileName><parallel_text xml:lang="sme" location="sahkavuorru_rekrutterenseminaras.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Innlegg på rekrutteringsseminar</p>
<p><em type="italic">Sametinget og Samisk videregående skole og reindriftsskole har arrangert rekrutteringsseminar til lærerutdanning på Diehtosiida i Kautokeino 30. mars 2023. Politisk rådgiver for sametingsrådet John Mathis Utsi holdt dette innlegget der: </em></p>
<p>God dag!</p>
<p>Det er meg en stor glede å se alle dere ungdom som er samlet her. Dere ungdom er nemlig våre samiske språks fremtid. Dere er de som sikrer at samiske språk høres, synes og brukes i kommende generasjoner.</p>
<p>Jeg håper at dere vet hvor viktige dere er for det samiske samfunnet, og jeg håper at dere vet hvor stor verdi det har at hver og en av dere har samisk som hverdagsspråk og har opplæring i samisk på videregående skole.</p>
<p>Til forskjell fra andre språkfag som fransk eller tysk, er din kompetanse i samisk språk helt uvurderlig. Den er helt unik. Dere er kun om lag 200 elever per årskull som har denne unike kompetansen. Det sier litt om hvor viktig hver eneste av dere er.</p>
<p>Jeg er også glad for at Samisk videregående skole og reindriftsskole har påtatt seg oppgaven med å arrangere dette seminaret. Sametinget har gitt tilskudd for at videregående skole skulle arrangere et slikt seminar som bidrar til at flere ungdommer blir bevisste på sin unike kompetanse, samt at vi håper dette bidrar til at flere søker seg inn på barnehagelærerutdanning og grunnskolelærerutdanning.</p>
<p>Den eneste måten å sikre at vi har levende samiske språk i fremtida, er at det finnes språkbrukere, og at det vokser opp nye språkbrukere. Det vil si at språket går i arv. Dere er et bevis på at samiske språk går i arv. Deres foreldres valg om å snakke samisk med dere hjemme, eller at dere skulle få lære samisk på skolen, har gjort dere til unge flerspråklige. Det er en gave. Det er på en måte den største gaven man kan få. Jeg håper dere tar godt vare på den gaven, og bruker den videre i livet.</p>
<p>For at vi skal kunne få bruke våre samiske språk i samfunnet, enten det er i barnehagen, på skolen, på helsestasjonen, på sykehuset, i politiavhør, i en rettsak eller i fengsel, eller når vi skal i kirka i dåp, konfirmasjon eller bryllup, er vi avhengige av at det finnes samisktalende fagpersonell.</p>
<p>Og dere er fremtidas fagpersonell. Vi trenger vi at dere velger å ta høyere utdanning. Vi trenger samiskspråklig kompetanse på alle samfunnsområder.   Fremtida er avhengige av at flest mulig av dere velger høyere utdanning og bruker deres samiske kompetanse videre i deres yrkeskarriere. Så uansett hva du velger å studere og bli, så er det behov for deg og din samisk kompetanse. Dette gjør at du har et enormt fortrinn. Fordi du har samisk som fag i dag på videregående skole, så vil du verdifull. Du vil være svært ettertraktet på arbeidsmarkedet, og vil garantert få deg jobb hvor som helst i landet og i Sápmi, nettopp fordi du har en kompetanse som det er stor mangel på i samfunnet i dag.</p>
<p>Det er som sagt behov for samisk fagpersonell innenfor alle samfunnsområder. Våre erfaringer og ulike undersøkelser viser likevel at det er spesielt stor mangel på samisk kompetanse innenfor et fagfelt. Og det er opplæringsfeltet. Det er akutt mangel på barnehageansatte og lærere flere steder i landet. Det samiske samfunnet har et skrikende behov for flere samisktalende lærere og barnehage pedagoger. Det bekymrer oss veldig. Og dette gjør at vi vet at dagens barn i barnehage og skole ikke får den opplæringa de har krav på.</p>
<p>Vi i Sametinget har derfor sett behov for at dere elever i videregående skole får vite hvor sårt vi trenger dere. Vi trenger at flere velger å ta barnehagelærer utdanning eller lærerutdanning.</p>
<p>Disse utdanningene kan du enten ta her på Sami Allaskuvlla eller på Nord Universitet hvor de har sørsamisk og lulesamisk lærerutdanning. Du kan selvsagt også gå lærerutdanning på hvilken som helst utdanningsinstitusjon, men du må da ta samisk som fag i tillegg et sted hvor det gis studier i samisk språk.</p>
<p>Jeg må også få fortalt at Sametinget gir stipend for studenter som tar barnehagelærerutdanning eller grunnskolelærerutdanning. Dette får du i tillegg til ordinært stipend fra lånekassen. Det vil si at dette er utdanninger som økonomisk vil lønne seg for deg som student.</p>
<p>Seminaret her i dag har som mål å rekruttere flere av dere til å ta nettopp disse utdanningene. Mitt håp er at dere etter i dag skal sitte igjen med en forståelse av hvor viktig nettopp du er med din samisk kompetanse. At du skal vite at fordi du snakker samisk og har hatt opplæring i samisk er sikret jobb uansett hvor, rett og slett fordi det er mangel på samisk fagkompetanse over alt. Mitt håper er at du etter i dag sitter igjen med en bevissthet omkring hvor viktig det er for vårt samiske samfunn og våre språks fremtid at mange av dere velger å utdanne dere til barnehagelærere eller grunnskolelærere. For nettopp det vil sikre at alle barn får opplæring i samisk i fremtida.</p>
<p>Jeg vil avslutte med et sitat av Elsa Laula; <span type="quote">«Til ungdommen vil jeg si, vårt folks fremtid ligger i deres hender»</span></p>
<p>Lykke til med seminaret i dag!</p>
</body></document>
