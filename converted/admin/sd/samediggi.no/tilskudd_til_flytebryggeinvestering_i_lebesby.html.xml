<document xml:lang="nob" id="no_id"><header><title>Tilskudd til flytebryggeinvestering i Lebesby - Sametinget</title><genre code="admin"/><author><unknown/></author><year>2024</year><wordcount>239</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/tilskudd-til-flytebryggeinvestering-i-lebesby.29057.aspx</origFileName><parallel_text xml:lang="sme" location="doarjja_govdokaija_investeremii_davvesiiddas.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Tilskudd til flytebryggeinvestering i Lebesby</p>
<p><em type="italic">Sametingsrådet gir 300 000 kroner i investeringsstøtte til firmaet Laksefjord Havn AS, som vil etablere flytebrygge for lokal og tilreisende fiskeflåte i Laksefjorden. </em></p>
<p>Søker Arnkjell Bøgeberg med firmaet Laksefjord Havn AS er et nystiftet selskap med formål å drive utleie av kai, båtplasser og næringsbygg. Selskapet er lokalisert i Trollbukt havn i Lebesby kommune, og bevilgningen på totalt 300.000 kroner fra sametingsrådet er gitt over ordningen marine næringer.</p>
<p xml:lang="sme">Silje Karine Muotka    Árvu/Sametinget</p>
<p>– Dette prosjektet synliggjør at det over flere år har vært et stort behov for liggeplasser til både de lokale og sjøsamiske fiskerne, men også tilreisende fiskere, som holder til på østsiden av Laksefjorden og som leverer til det lokale fiskebruket i Trollbukt. Det er derfor svært gledelig å kunne støtte opp under et slikt prosjekt som vil komme mange til gode i dette området, sier sametingspresident Silje Karine Muotka (NSR).</p>
<p>Deler av Lebesby kommune er i grunnkretsene som er innenfor Sametingets virkeområde for næringstilskudd, og gjør det derfor mulig å gi tilskudd til selskapet. Prosjektet passer også godt inn i det som er et av Sametingets prioriteringer innen marine næringer, tilretteleggende tiltak og prosjektet som bidrar til høyere verdiskapning og videreforedling av marine råvarer, spesielt med sikte på å opprettholde og styrke fiskemottak.</p>
<p>– Det er svært viktig med god infrastruktur for de som lever av fisket, det er med på å opprettholde og øke sysselsettingen i sjøsamiske områder, sier Muotka.</p>
</body></document>
