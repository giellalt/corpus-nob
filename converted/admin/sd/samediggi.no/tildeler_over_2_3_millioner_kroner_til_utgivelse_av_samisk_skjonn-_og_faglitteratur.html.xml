<document xml:lang="nob" id="no_id"><header><title>Tildeler over 2,3 millioner kroner til utgivelse av samisk skjønn- og faglitteratur - Sametinget</title><genre code="admin"/><author><unknown/></author><year>2021</year><wordcount>302</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/tildeler-over-2-3-millioner-kroner-til-utgivelse-av-samisk-skjonn-og-faglitteratur.10747.aspx</origFileName><parallel_text xml:lang="sma" location="2_3_millijovnh_kravnah_joekede_baejhkoehtaemman_saemien_tjiehpies-_jih_faagelidteratuvreste.html"/><parallel_text xml:lang="sme" location="juolluda_badjel_2_3_miljovnna_ruvnna_sami_cappagirjjalasvuoda-_ja_fagagirjjalasvuoda_almmuheapmai.html"/><parallel_text xml:lang="smj" location="juollot_badjel_2_3_millijavna_kravna_almodittjat_same_tjappa-_ja_fahkagirjalasjvuohtaj.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Tildeler over 2,3 millioner kroner til utgivelse av samisk skjønn- og faglitteratur</p>
<p><em type="italic">Sametingsrådet har gitt produksjonsstøtte til elleve samiske litteraturprosjekt. Prosjektene innbefatter hovedsakelig utgivelser av litteratur for barn- og unge, og utgivelser på ulike samiske språk. </em></p>
<p>Henrik Olsen    Kenneth Hætta    Formålet med tildelingene er å fremme kvalitativ litteratur som er tilgjengelig på samiske språk.</p>
<p>– Det er viktig at spesielt samiske barn og unge har tilgang til god litteratur i ulike sjangre på sitt samiske språk, og jeg er derfor glad for at dette gjenspeiler seg i de prosjektene som har fått tildelt støtte, sier sametingsråd Henrik Olsen (NSR).</p>
<p>Fylkesbiblioteket i Trøndelag og Árran lulesamisk senter/Hamarøy kommune satser videre på utgivelse av barne- og ungdomsbøker på henholdsvis sør- og lulesamisk.</p>
<p>I denne søknadsrunden har også et nytt forlag, Tjihkkom Almmudahka, fått støtte til utgivelse av en oversatt barne-/ungdomsbok til lulesamisk. Forlaget er hjemmehørende på Drag i Hamarøy kommune.</p>
<p>Forlaget Bárus i Kautokeino har fått støtte til to barnebøker på nordsamisk og en sangbok på nordsamisk, som også inkluderer en CD med sangene i sangboka.</p>
<p>Innenfor fagprosasjangeren har Isak Saba guovddáš i Nesseby kommune fått støtte til utgivelse av <span type="quote" xml:lang="sme">“Válddán giellan ruovttoluotta II”</span>, som er en fagbok der teorier og metoder for vitalisering av samisk språk er tema.</p>
<p>– Det er gledelig å se at det er stor spennvidde og stor aktivitet i samisk litteraturvirksomhet. Disse søkerbaserte tilskuddene kommer i tillegg til det årlige direktetilskuddet Sametinget bidrar med til de fem største samiske forlagene, sier Olsen og legger til at Sametinget fremover vil ha sterk fokus på at samiske litteraturutgivelser også skal være tilgjengelige i ebok/digital format.</p>
<p>Neste søknadsfrist i tilskuddsordningen Tilskudd til prosjektstøtte til samisk litteratur er 1. mars 2021.</p>
<p>Oversikt over utgivelser av samisk litteratur, høsten 2020</p>
<p><em type="italic">For intervju eller spørsmål, kontakt sametingsråd Henrik Olsen (NSR) </em><em type="italic">, 907 75 219, henrik.olsen@samediggi.no </em></p>
</body></document>
