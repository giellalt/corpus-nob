<document xml:lang="nob" id="no_id"><header><title/><genre code="admin"/><author><unknown/></author><wordcount>316</wordcount><conversion_status type="standard"/><availability><free/></availability><submitter name="Kevin Brubeck Unhammer" email="unhammer@fsfe.org"/><multilingual><language xml:lang="nob"/><language xml:lang="sme"/><language xml:lang="eng"/></multilingual><origFileName>http://www.sametinget.no/layout/set/print/Naeringer/Marine-naeringer/Ministeren-svikter-krabbefiskerne</origFileName><parallel_text xml:lang="sme" location="ministtar-beahtta-reabbabivdiid.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p>Ministeren svikter krabbefiskerne / Marine næringer / Næringer / Forsiden - Sametinget</p>
<p type="title">Ministeren svikter krabbefiskerne</p>
<p>27. august 2014</p>
<p>- Fiskeriministeren har ikke tatt hensyn til sjøsamisk kulturgrunnlag og behovet for fortsatt å kunne drive med kombinasjonsnæringer i fjordene og kysten, når man så og si over natta fjerner en viktig del av inntektsgrunnlaget til mange småbåteiere, sier sametingsråd Silje Karine Muotka.</p>
<p>Hun mener det er helt urimelig å forvente at folk skal kunne omstille seg ved å kjøpe større fiskebåt på to-tre dagers varsel.</p>
<p><em type="bold">- Det er en stor risiko for den enkelte å vurdere hvilke investeringer de skal gjøre, siden hele krabbeforvaltningen er under vurdering. Forventer virkelig ministeren at fiskerne kan ta sjansen på slike investeringer, når hun selv demonstrerer at kravene til båtlengde kan endres over natta, spør Muotka. </em></p>
<p>Sametingsråden mener at det ikke er god og forutsigelig forvaltning å komme med slike regelendringer kun to dager før fisket kom i gang. Hun mener også at direktoratet og departementet driver forskjellsbehandling av båter under 6 meter i lukket og åpen gruppe - siden 3 fartøy under 6 meter i lukket gruppe får delta i krabbefiske, mens 43 fartøy i åpen gruppe ikke kan delta i fisket fortsatt.</p>
<p>- I nåværende stortingsmelding om krabbefisket er det ett grunnleggende prinsipp at de som opplever belastningen av krabbens tilstedeværelse også skal kunne delta i å nytte krabben som ressurs. Da krabbefisket ble åpnet var det forbeholdt båtene under 11 meter. Nå, når dette fisket viser seg å være lønnsomt og ha betydning, så iverksetter ministeren politikk for å kaste ut småfartøyene, sier Muotka.</p>
<p><em type="bold">- Jeg mener at ministeren undergraver konsultasjonsavtalen som sametingspresidenten og ministeren undertegnet i desember. Når ministeren avviser å gjennomføre konsultasjoner, så er det ett uttrykk for at hun ikke ønsker å sette seg sammen med Sametinget for å finne bedre løsninger. Hun har bestemt seg på forhånd og ønsker ikke løsningsrettede diskusjoner, avslutter Muotka. </em></p>
</body></document>
