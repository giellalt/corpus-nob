<document xml:lang="nob" id="no_id"><header><title>PRM: Bevilget tilskudd til prosjekter og utviklingsarbeid i barnehager</title><genre code="admin"/><author><unknown/></author><year>2020</year><wordcount>471</wordcount><conversion_status type="standard"/><availability><free/></availability><multilingual/><origFileName>https://www.sametinget.no/Nyhetsarkiv/PRM-Bevilget-tilskudd-til-prosjekter-og-utviklingsarbeid-i-barnehager</origFileName><parallel_text xml:lang="sma" location="prm-daaarjoe-prosjektide-jih-evtiedimmiebarkose-maanagiertesne.html"/><parallel_text xml:lang="sme" location="prd-juolludan-doarjaga-proseavttaide-ja-ovddidanbargui-manaidgarddiin.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision: 154948 $; </version></header><body><p type="title">PRM: Bevilget tilskudd til prosjekter og utviklingsarbeid i barnehager</p>
<p>Sametinget gir tilskudd til barnehager som arbeider aktivt med å styrke og utvikle samisk språk i barnehagen. Sametingsrådet har i desember 2019 bevilget 2 129 400 kroner i tilskudd til prosjekter og utviklingsarbeid i barnehager, fordelt på 10 prosjekter.</p>
<p>Sametinget fikk i 2019 inn søknader for over fire millioner kroner til tilskuddsordningen Tilskudd til prosjekter og utviklingsarbeid i barnehager. Søknader på under 100 000 kroner ble behandlet fortløpende gjennom hele året, mens søknader på over 100 000 kroner ble behandlet av sametingsrådet i desember. Målet for denne tilskuddsordningen er høy kvalitet på samisk språk og kulturarbeidet i barnehagene. I 2019 ble språkbadprosjekter, lokale utviklingsprosjekter, etablering av nye samiske barnehagetilbud og tiltak som styrker språkarbeidet gjennom prosjekter som <span type="quote" xml:lang="smj">“giellačeahppi”</span> prioritert.</p>
<p>– NOU 2016:18 Hjertespråket sier at samiske barnehager er det viktigste enkelttiltaket for å sikre, bevare og vitalisere samisk språk. Barn som ikke kan samisk, men skal lære seg, og barn som kan samisk, skal alle få et språktilbud i barnehagen som er tilpasset deres språknivå, sier sametingsråd Mikkel Eskil Mikkelsen.</p>
<p>Av de prosjektene som har fått innvilget tilskudd er Læringsverkstedet barnehage Ekornrud i Jessheim, som får 150.000 kroner i tilskudd til språkbadprosjekt, hvor formålet er å støtte, bevare og utvikle det samiske språk med hjelp av morsmålslærer. De ønsker å jobbe systematisk med samisk språkopplæring og formidling av samisk kultur og tradisjon gjennom hele barnehageåret, slik at det blir en del av barnehagens praksis i fremtiden.</p>
<p>Et annet prosjekt som får tilskudd er Heggelia/Noraførr barnehage i Målselv. De får 122.500 kroner i tilskudd til et utviklingsprosjekt som skal bevare og utvikle samisk språk og kultur for de samiske barna i barnehagen, og formidle denne kunnskapen til andre barn og ansatte i barnehagen.</p>
<p>– Sametinget vil med sin barnehagepolitikk legge til rette for at barnehager tar i bruk sterke språkmodeller som metode tilpasset den enkelte barnehages lokale behov og språknivå.</p>
<p>Várdobáiki Márkománák samisk barnehage får 300.000 kroner i tilskudd til giellačeahppi, som er et språkmotivatorprosjekt hvor formålet er å sikre barna en god samisk språkutvikling i barnehagen.</p>
<p>– Prosjekter som giellačeahppi er noe vi prioriterer fordi vi ønsker å styrke tilstedeværelsen av samisk språk i barnehager utover daglig bemanning. Det gir barnehagene rammen til å drive et språkarbeid og er med det en verdifull ressurs for barnehager, sier Mikkelsen.</p>
<p>I årets tildelinger prioriterte også sametingsrådet etablering av et nytt barnehagetilbud. Alta kommune får 300.000 kroner i tilskudd til etablering av en ny samisk barnehage, Guovddáš mánáidgárdi. De vil styrke det samiske barnehagetilbudet i kommunen ved etablering av en ren samisk barnehage i kommunal regi.</p>
<p>– Dette tiltaket gir et fullverdig nordsamisk barnehagetilbud, som er svært positivt og viktig for det samiske samfunn og fo</p>
<p><em type="italic">For intervju, kontakt sametingsråd Mikkel Eskil Mikkelsen, 917 42 161, mikkel.eskil.mikkelsen@samediggi.no </em></p>
</body></document>