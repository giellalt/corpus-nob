<document xml:lang="nob" id="no_id"><header><title>Kronikk: Behov for nytt lokale for Saviomusea  - Sametinget</title><genre code="admin"/><author><unknown/></author><year>2024</year><wordcount>400</wordcount><conversion_status type="standard"/><availability><free/></availability><multilingual/><origFileName>https://sametinget.no/politihkka/kronikker-og-leserinnlegg/kronikk-behov-for-nytt-lokale-for-saviomusea.33673.aspx?sprak=1</origFileName><parallel_text xml:lang="sme" location="kronihkka:_saviomusea_darbbasa_odda_lanjaid.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title" xml:lang="nno">Kronikk: Behov for nytt lokale for Saviomusea</p>
<p><em type="italic">Kronikk skrevet av sametingsråd Maja Kristine Jåma (NSR). </em></p>
<p xml:lang="nno">Ørjan Marakatt Bertelsen</p>
<p>I slutten av september skal Sametingets plenum velge konsept for nye lokaler til Saviomusea. Sametingsrådet understreker det akutte behovet for nye lokaler og anbefaler å gå videre med ombygging av Tollboden i Kirkenes sentrum.</p>
<p>John Andreas Savio (1902-1938) er anerkjent som den første samiske billedkunstneren. Han har hatt en enorm betydning for samisk kunst, kultur, og for samiske kunstnere. Hans verk og livshistorier er bevart i et eget museum som i dag deler lokaler med Grenselandmuseet – en midlertidig løsning som har blitt svært langvarig.</p>
<p>Behovet for nye lokaler er kritisk. Statsbyggs utredning bestilt av Sametinget avdekker alvorlige utfordringer: utilstrekkelige arealer, ugunstige klimaforhold og manglende plass til både kunstverkene og publikum.</p>
<p>Flere av kunstverkene og gjenstandene er i dårlig forfatning og vil ta stadig mer skade dersom forholdene ikke bedres. Dette truer bevaringen av Savios kunst og begrenser formidlingen av hans betydelige arv.</p>
<p>I 2017 ble samlingen utvidet da Sametinget sammen med Finnmark fylkeskommune, Finnmarkseiendommen og Sør-Varanger kommune bidro til at museet fikk overtatt Bang-samlingen på 490 kunstverk etter John Savio. Behovet for mer plass ble understreket betydelig.</p>
<p>Utredningen vurderer fire ulike alternativer nærmere. Sametingsrådet vurderer at konseptene som omfatter ombygging av Tollboden er mest aktuelle.</p>
<p>Konsept 3A med ombygging anbefales i utredningen fordi tiltaket vurderes å gi høyest måloppnåelse per investerte krone. Konsept 3B med ombygging og ett tilbygg vurderes å gi høyest måloppnåelse totalt sett, men har høyere kostnadsramme.</p>
<p>Sametingsrådet ser likevel behov for et mer presist kostnadsoverslag før endelig finansiering og igangsetting kan vurderes. Derfor anbefales det å inngå avtale med Statsbygg for videre forprosjektering av ombygging av Tollboden. På denne måten kan konseptene vurderes opp mot hverandre med hensyn til museets arealbehov, tidsbruk, og kostnader.</p>
<p>Ikke bare vil det gi museet gode rammebetingelser og sikre John Savios kunst for ettertiden. Tollboden som sted har også en direkte betydning til kunstneren selv, da hans foreldre bodde og drev butikk der.</p>
<p>Prosjektet må sikres videre finansiering. Sametingsrådet fremholder forventningen om at regjeringen innfrir et samisk kulturløft og sikrer samisk institusjonsutvikling gjennom Sametinget. Vi oppfordrer også lokale og regionale myndigheter til å anerkjenne viktigheten av å realisere nye lokaler for Saviomusea.</p>
<p>John Savios arv er en uerstattelig skatt som fortjener sin rette plass i både samisk samfunn og i nasjonal kunsthistorie.</p>
<p>Jeg ser frem til en spennende debatt i Sametingets plenum.</p>
</body></document>
