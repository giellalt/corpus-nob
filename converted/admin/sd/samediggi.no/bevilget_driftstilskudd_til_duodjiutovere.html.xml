<document xml:lang="nob" id="no_id"><header><title>Bevilget driftstilskudd til duodjiutøvere - Sametinget</title><genre code="admin"/><author><unknown/></author><year>2023</year><wordcount>208</wordcount><conversion_status type="standard"/><availability><free/></availability><multilingual/><origFileName>https://sametinget.no/saernieh/bevilget-driftstilskudd-til-duodjiutovere.28848.aspx?sprak=1</origFileName><parallel_text xml:lang="sme" location="juolludan_doaibmadoarjaga_duojariidda_.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Bevilget driftstilskudd til duodjiutøvere</p>
<p><em type="italic">Sametingsrådet har gitt til sammen 3 056 000 kroner til driftstilskudd innen duodji til 27 duodjiutøvere. </em></p>
<p><em type="italic">Duodji </em>er samenes tradisjonelle kunsthåndverk og husflid. Duodji driftstilskudd er en tilskuddsordning som har som mål å øke omsetningen av egenprodusert tradisjonell duodji. De som kan få tilskudd fra tilskuddsordningen er enkeltpersonforetak og aksjeselskap som driver virksomhet innen duodji og har en viss omsetning. De må også være registrert i duodjiregisteret. </p>
<p xml:lang="sme">Berit Marie P. E. Eira    Árvu/Sametinget</p>
<p>I 2023 var det avsatt 2,8 millioner kroner over Sametingets budsjett til driftstilskudd innen duodji. Det har vært et overforbruk på posten med 256 000 kroner.</p>
<p>– Det har vært viktig å gi duodjiutøvere tilskudd, som kommer duodjivirksomhetene til gode, sier sametingsråd Berit Marie P. E. Eira (JSL).</p>
<p>I år har det vært 31 søkere til denne ordningen. Ikke alle har vært kvalifisert til støtte, men 27 av dem har fått tilskudd. Tilskuddssatsen har variert: Høyeste beløp gitt i tilskudd er 170 000 kroner, som er den maksimale satsen, og minste støttebeløp er 30 900 kroner.</p>
<p>– Det er hyggelig å se at det er flere som søker på denne ordningen. Det viser at ordningen vår er viktig, og vi håper at denne utviklingen fortsetter også til neste år, sier Eira.</p>
</body></document>
