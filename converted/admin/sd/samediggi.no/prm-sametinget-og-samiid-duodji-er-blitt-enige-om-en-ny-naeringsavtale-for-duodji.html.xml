<document xml:lang="nob" id="no_id">
  <header>
    <title>PRM: Sametinget og Sámiid duodji er blitt enige om en ny næringsavtale for duodji</title>
    <genre code="admin"/>
    <author>
      <unknown/>
    </author>
    <year>2019</year>
    <wordcount>314</wordcount>
    <conversion_status type="standard"/>
    <availability>
      <free/>
    </availability>
    <multilingual/>
    <origFileName>https://www.sametinget.no/Nyhetsarkiv/PRM-Sametinget-og-Samiid-duodji-er-blitt-enige-om-en-ny-naeringsavtale-for-duodji</origFileName>
    <parallel_text xml:lang="sme" location="prd-samediggi-ja-samiid-duodji-leaba-soahpan-odda-ealahussiehtadusa-duoji-varas.html"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision: 154948 $; </version>
  </header>
  <body>
    <p type="title">PRM: Sametinget og Sámiid duodji er blitt enige om en ny næringsavtale for duodji</p>
    <p>Partene vil fortsatt satse på å forbedre lønnsomheten i duodji som næring. Rammen for årets avtale er 7,1 millioner kroner. I tillegg skal det satses blant annet på merkevarebygging og kompetanseheving.</p>
    <p>– Sametingets hovedmål er å utvikle duodji som næring. Vi er enige om å videreføre driftsstøtten til de som driver med tradisjonell duodji, sier sametingsråd Berit Marie Eira.</p>
    <p>– Tradisjonell duodji er arbeidskrevende, og av den grunn synes vi det er viktig å kompensere for merkostnadene det er å produsere, sier Utsi og Eira. Det er også satt av midler til investerings og utviklingstiltak. Denne posten gir blant annet muligheter for utøverne til å jobbe med nydesign.</p>
    <p>Næringsavtalen gir duodjiutøverne bedre økonomiske ordninger enn for andre næringer. Sametinget kan blant gi en høyere støttesats til utøvere som vil utvikle sin næring. I avtalen er det også satt av nær 1,9 millioner til drift av organisasjonene Sámiid duodji og Duojáriid ealáhussearvi - disse skal blant annet jobbe for å bedre duodjinæringens kår. I 2020 skal partene se på ansvarfordelingen i duodji og hvordan utøverne skal utvikle sin næring.</p>
    <p>Sametingsråd Eira sier at Sametinget har fått en kraftig realnedgang til sin ordinære drift etter at statsbudsjettet ble lagt fram.</p>
    <p>– Vi har tidligere beregnet at Sametinget vil få en nedgang på 12 millioner kroner som Sametinget må spare inn. Det har ført til at det ikke har vært rom for økninger i avtalen, sier sametingsråden.</p>
    <p>Sametinget vil imidlertid beklage at Duojáriid ealáhussearvi valgte å bryte forhandlingene.</p>
    <p>– Avtalen har fortsatt en næringsprofil og vi håper på at duodjiutøverne ser nytten i at næringsavtalen støtter opp om duodji som en viktig samisk næring og en kulturbærer, avslutter Utsi og Eira.</p>
    <p>
      <em type="italic">For intervju eller spørsmål, kontakt sametingsråd Berit Marie Eira, 913 28 626 eller leder i Sámiid duodji Catarina Utsi, 958 85 739 </em>
    </p>
  </body>
</document>
