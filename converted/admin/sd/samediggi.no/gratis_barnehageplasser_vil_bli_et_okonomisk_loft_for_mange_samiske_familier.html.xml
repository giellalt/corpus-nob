<document xml:lang="nob" id="no_id"><header><title>Gratis barnehageplasser vil bli et økonomisk løft for mange samiske familier - Sametinget</title><genre code="admin"/><author><unknown/></author><year>2022</year><wordcount>331</wordcount><conversion_status type="standard"/><availability><free/></availability><multilingual/><origFileName>https://sametinget.no/adasa/navka-manajgarddesadje-sjadda-okonomijjalasj-buorep-dille-moadda-same-familjajda.22284.aspx?sprak=1</origFileName><parallel_text xml:lang="sma" location="namhtah_maanagiertesijjieh_sijhtieh_ekonomeles_buerine_sjidtedh_gellide_saemien_fuelhkide.html"/><parallel_text xml:lang="sme" location="nuvtta_manaidgardesajit_sattase_ekonomalas_loktemin_manggga_sami_bearrasii.html"/><parallel_text xml:lang="smj" location="navka_manajgarddesadje_sjadda_okonomijjalasj_buorep_dille_moadda_same_familjajda.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Gratis barnehageplasser vil bli et økonomisk løft for mange samiske familier</p>
<p><em type="bold">Når regjeringen trolig innfører gratis barnehageplasser for alle barn bosatt i Finnmark og i Nord-Troms fra 1. august neste år, så innebærer dette et økonomisk løft for mange familier, også mange samiske familier. –Sametinget har jobbet med forslaget om gratis samiske barnehageplasser lenge, så neste steg må være å utvide ordningen til andre samiske områder, sier sametingsråd Mikkel Eskil Mikkelsen (NSR).   </em>   </p>
<p>Mikkel Eskil Mikkelsen    Vaino Rensberg, Sámediggi</p>
<p>– Vi kjenner til de økonomiske utfordringene som mange familier sliter med i Finnmark og i Nord-Troms, så derfor blir ordningen med gratis barnehageplass for alle barn et godt tilbud. Dette vil sikre og styrke familieøkonomien for mange småbarnsfamilier, vil skape forutsigbarhet og vil også endre fraflyttingsutfordringer i mange samiske kommuner, sier Mikkelsen.</p>
<p>Sametingets statistikk viser at på landsbasis er det 893 barn som har samisk barnehagetilbud, og av disse er det 665 barn som har samisk barnehagetilbud i Finnmark og i Nord-Troms.</p>
<p>– Jeg ønsker å gi ros til Distriktsdemografiutvalget, som foreslo gratis barnehageplasser som et riktig og viktig tiltak for å motivere flere unge til å flytte til distriktskommuner. Regnestykket viser at samiske familier i Finnmark og Nord-Troms betaler årlig nærmere 22 millioner kroner i barnehagebetaling, og nå slipper de denne regningen, og dette har Sametinget jobbet for i flere år, sier Mikkelsen.</p>
<p type="title">– Ordningen må utvides til andre samiske områder</p>
<p>Sametingsråd Mikkelsen mener at gratis barnehageordningen også må utvides til andre samiske områder, som Troms, Nordland, Trøndelag, Oslo/Viken og Innlandet. Sametingets oversikt viser at det er 228 barn som får samisk barnehagetilbud i 24 barnehager - fra Tromsø i nord til Oslo i sør.</p>
<p>– Dersom alle samiske barn får gratis barnehageplass, så vil denne ordningen koste bare 7,5 millioner kroner sør for Nord-Troms. Vi i Sametinget ønsker et felles samfunnsløft for samiske familier. Det er god distriktspolitikk og meget god språkpolitikk, avslutter Mikkelsen.</p>
<p><em type="italic">For intervju eller spørsmål, kontakt sametingsråd Mikkel Eskil Mikkelsen (NSR), tlf. +47 917 42 161, </em><em type="italic">mikkel.eskil.mikkelsen@samediggi.no </em>  </p>
</body></document>
