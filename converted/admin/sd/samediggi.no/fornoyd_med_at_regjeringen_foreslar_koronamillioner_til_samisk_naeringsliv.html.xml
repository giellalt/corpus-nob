<document xml:lang="nob" id="no_id"><header><title>Fornøyd med at regjeringen foreslår koronamillioner til samisk næringsliv - Sametinget</title><genre code="admin"/><author><unknown/></author><year>2021</year><wordcount>254</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/fornoyd-med-at-regjeringen-foreslar-koronamillioner-til-samisk-naringsliv.10818.aspx</origFileName><parallel_text xml:lang="sma" location="madtjeles_reerenasse_koronavierhtieh_saemien_jieliemasse_raereste.html"/><parallel_text xml:lang="sme" location="duhtavas_go_raddehus_evttoha_korona-miljovnnaid_sami_ealahusaide.html"/><parallel_text xml:lang="smj" location="dudalasj_ga_raddidus_oajvvat_korona-millijavnajt_same_aeladusajda.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Fornøyd med at regjeringen foreslår koronamillioner til samisk næringsliv</p>
<p><em type="italic">Regjeringen foreslår i dagens krisepakke 4 millioner kroner til samisk næringsliv for å sikre forutsigbarhet for næringsdrivende i en krevende tid. Sametinget får ansvar for å fordele pengene. </em></p>
<p>Sametingsråd Silje Karine Muotka (NSR)    Kenneth Hætta    – Jeg er glad for at vi har blitt lyttet til og at regjeringen foreslår koronamidler til Sametinget. Det vil gjøre at vi kan styrke våre støtteordninger overfor de som er rammet av krisen. Samtidig må jeg presisere at 4 millioner kroner av 16,3 milliarder kroner kun er en liten andel av krisepakken, sier sametingsråd Silje Karine Muotka (NSR).</p>
<p>Regjeringen la frem en ny krisepakke på en pressekonferanse i dag. Regjeringen foreslår tiltak for til sammen 16,3 milliarder kroner. Samisk næringsliv rammes hardt av virusutbruddet. Mange opplever stor omsetningssvikt og regjeringen foreslår derfor 4 millioner kroner til samisk næringsliv.</p>
<p>De strenge tiltakene for å stoppe smittespredningen har også tvunget flere bedrifter til å redusere sin aktivitet. Mange bedrifter har fortsatt likviditets- og betalingsproblemer.</p>
<p>Krisepakken har tiltak innenfor mange samfunnsområder.</p>
<p>– Jeg forventer at regjeringens krisepakke forøvrig vil treffe det samiske samfunnet godt. Det må også komme god informasjon om støtteordninger, slik at de som er rammet blir klar over støtteordninger, sier sametingsråd Silje Karine Muotka.</p>
<p>Sametingsrådet vil komme tilbake til hvordan midlene skal brukes nærmere.</p>
<p>Sametinget mottok også 4 millioner kroner til samisk næringsliv i mai 2020 som en del av regjeringens krisepakke.</p>
<p><em type="italic">For spørsmål eller intervju, kontakt sametingsråd Silje Karine Muotka (NSR) </em><em type="italic">, mob. +47 984 87 576, silje.karine.muotka@samediggi.no </em></p>
</body></document>
