<document xml:lang="nob" id="no_id"><header><title>Sametingets innspill til reindriftsavtale: - Prioriterer kriseberedskap - Sametinget</title><genre code="admin"/><author><unknown/></author><year>2024</year><wordcount>298</wordcount><conversion_status type="standard"/><availability><free/></availability><multilingual/><origFileName>https://sametinget.no/adasa/sametingets-innspill-til-reindriftsavtale-prioriterer-kriseberedskap.34670.aspx?sprak=1</origFileName><parallel_text xml:lang="sme" location="samedikki_cealkamus_boazodoallosiehtadussii:_-_vuoruha_heahtegearggusvuoda.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Sametingets innspill til reindriftsavtale: - Prioriterer kriseberedskap</p>
<p><em type="italic">Sametingets plenum skal behandle Sametingets innspill til reindriftsavtalen 2025/2026. Sametingsrådet ber departementet prioritere kriseberedskap på grunn av klimaendringer. </em></p>
<p>Reindriftsforhandlingene er årlige forhandlinger mellom Staten og reindriftsnæringen om en næringsavtale. Det er Norske Reindriftsamers Landsforbund (NRL) som er forhandlingspart for reindriftsnæringen. Sametinget er gitt muligheten til å komme med innspill til reindriftsavtalen 2025/2026 før forhandlingene starter.</p>
<p><em type="italic">– Klimaendringene og de pågående endringene i naturen skaper betydelige utfordringer. Rein finner ikke mat på grunn av islagt utmark eller snømengder, innsjøer fryser ikke og skaper fatale konsekvenser for rein på flytting. Det er avgjørende at reindriften rustes til å møte disse utfordringene gjennom målrettede tiltak og styrket kriseberedskap, sier sametingspresident Silje Karine Muotka (NSR). </em></p>
<p>Sametingspresidenten påpeker at næringen er tilpasningsdyktig. Men at endringer i vær og klima, samt økt risiko for parasitter og sykdommer, krever rask omstilling og medfører ekstraarbeid og økt risiko for ulykker. Sametinget mener derfor at kriseberedskapsfondet må styrkes.</p>
<p>Sametingets innspill skal vedtas av plenum og oversendes Landbruks- og matdepartementet. Plenum skal behandle innspillene onsdag 4. desember.</p>
<p>Her er Sametingets prioriteringer:</p>
<list><p type="listitem" xml:lang="dan">Klimaendringer, miljø og kriseberedskapsfondet</p>
<p type="listitem">Sikre reindriftens arealer</p>
<p type="listitem" xml:lang="fao">Veiledning, kunnskaps- og kapasitetsbygging</p>
<p type="listitem">Kulturell bærekraft og familiebasert reindrift</p>
<p type="listitem">Tradisjonell kunnskap</p>
</list><p>Sametingsrådet er bekymret for den pågående nedbyggingen av reindriftsarealer, dette til tross for at sikring av reindriftsarealer er et sentralt arbeidsområde for reindriftsmyndighetene.</p>
<p>– Sametinget får flere søknader om bistand i forbindelse med arealsaker, og vi blir kontaktet av reindriftsutøvere som opplever press fra flere kanter, spesielt industriutbygging. Reindriftsnæringen trenger kapasitet og kompetanse for å delta i disse prosessene. Vi ønsker derfor at myndighetene prioriterer dette i den kommende reindriftsavtalen. Avtalepartene bør enes om tiltak og finansiering for å hindre tap av arealer og støtte reindriften i arealinngrepssaker, sier Muotka.</p>
<p>Foruten om innspill til avtalen, deltar Sametinget også som observatør under forhandlingene. </p>
</body></document>
