<document xml:lang="nob" id="no_id"><header><title/><genre code="admin"/><author><unknown/></author><wordcount>484</wordcount><conversion_status type="standard"/><availability><free/></availability><submitter name="Kevin Brubeck Unhammer" email="unhammer@fsfe.org"/><multilingual><language xml:lang="nob"/><language xml:lang="sme"/><language xml:lang="eng"/></multilingual><origFileName>http://www.sametinget.no/layout/set/print/Opplaering/Laeremidler/Prioriterer-samisk-som-andrespraak</origFileName><parallel_text xml:lang="sme" location="vuoruhit-samegiela-nubbingiellan.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p>Prioriterer samisk som andrespråk / Læremidler / Opplæring / Forsiden - Sametinget</p>
<p type="title">Prioriterer samisk som andrespråk</p>
<p xml:lang="sme">04. juli 2014</p>
<p>Sametingsrådet har bevilget kr. 17 762 000 til utvikling av nye læremidler. Sametingsråd Silje Karine Muotka sier at det kommet inn mange gode søknader. - Målet vårt er at det skal være læremidler i alle fag, samt læringsressurser til elever med særskilt tilrettelagt undervisning og i barnehagen.</p>
<p>Sametinget har ansvar for samisk læremiddelutvikling på grunnopplæringsnivå. Det var kommet inn søknader for kr. 67 millioner kroner, mens det var avsatt 17,6 millioner til dette formålet i Sametingets budsjett.</p>
<p>Sametingsråd Silje Karine Muotka sier at sametingsrådet har prioritert samisk som andrespråk i årets tildelinger.</p>
<p><em type="bold">- Sametinget er opptatt av å ta tak i utfordringen omkring den store nedgangen i antallet elever som har samisk som andrespråk. Vi har iverksatt flere tiltak for å snu utviklingen slik at flere elever igjen velger faget samisk som andrespråk, og i år har sametingsrådet prioritert læremidler til dette faget på nord-, lule- og sørsamisk. </em></p>
<p>Hvert læremiddelprosjekt er svært kostnadskrevende sier Muotka.</p>
<p><em type="bold">- Det er klart at det trengs ett større samisk læremiddelløft og dette er et prioritert område i det politiske arbeidet. Sametingsrådet har blant annet løftet spørsmål om finansiering av det heldekkende digitale læremiddelet Salaby i flere sammenhenger. Det er et arbeid vi fortsatt vil følge opp sier sametingsrådsmedlem Muotka. </em></p>
<p><em type="bold">Følgende prosjekter har fått støtte: </em></p>
<p>I nordsamisk som andrespråk, samisk 2/3 barnetrinnet for nivåene 1b-3b får Davvi Girji tildelt inntil kr 5 722 000 til utvikling og produksjon av heldekkende læreverk som omfatter 7 grunnbøker, arbeidsoppgaver og nettressurs for elever og nettbasert lærerveiledning.</p>
<p>I nordsamisk som andrespråk, samisk 3 på ungdomstrinnet/samisk 4 på Vg3 for nivå 3 får Davvi Girji tildelt inntil kr 1 355 000 for utvikling og produksjon av en elevbok, arbeidsbok og nettressurs.</p>
<p>I lulesamisk som andrespråk samisk 2/3 barnetrinnet for nivåene 1b-3b får Solum forlag tildelt inntil kr 5 166 000 til utvikling og produksjon av av heldekkende læreverk som omfatter 7 grunnbøker, arbeidsoppgaver og nettressurs for elever og nettbasert lærerveiledning.</p>
<p>I sørsamisk som andrespråk, samisk 2/3 for nivåene 4-6 får Solum forlag tildelt kr 3 762 000 til av heldekkende læreverk som omfatter en grunnbok for hvert nivå, arbeidsoppgaver og nettressurs for elever og nettbasert lærerveiledning.</p>
<p>Innenfor spesialpedagogiske læremidler fikk Statped Nord tildelt inntil kr 115 000 til utvikling og produksjon av Giellaálgu, som er for elever med behov for alternativ og supplerende kommunikasjon (ASK).</p>
<p>Senter for samisk i opplæringen fikk tildelt inntil kr 884 000 til oversetting og tilpasning av Tiltak til TRAS på nord-, lule- og sørsamisk. En idébok som inngår i observasjonsverktøyet TRAS som gir kunnskap om barns språkutvikling i alderen 2-5 år.</p>
<p>Davvi Girji fikk tildelt inntil kr 758 000 til utvikling og produksjon av lettleste hefter for nivåene 8-9 på nordsamisk, som kompletterer serien med lettleste bøker for barnetrinnet.</p>
<p><em type="bold">Mer informasjon: </em></p>
<p xml:lang="sme">Sametingsråd Silje Karine Muotka, + 47 984 87 576</p>
</body></document>
