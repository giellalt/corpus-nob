<document xml:lang="nob" id="no_id"><header><title>– Med godt samarbeid har vi lykkes</title><genre code="admin"/><author><unknown/></author><year>2017</year><wordcount>309</wordcount><conversion_status type="standard"/><availability><free/></availability><multilingual/><origFileName>https://www.sametinget.no/Om-Sametinget/Arkiv-perioden-2016-2017/Pressemeldinger/Med-godt-samarbeid-har-vi-lykkes</origFileName><parallel_text xml:lang="sma" location="hijven-laavenjostojne-libie-lyhkesamme.html"/><parallel_text xml:lang="sme" location="buori-ovttasbarggu-dihtii-leat-lihkostuvvan.html"/><parallel_text xml:lang="smj" location="buorre-aktisasjbargo-diehti-lip-vuorbastuvvam.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">– Med godt samarbeid har vi lykkes</p>
<p>Sametingsråd Inger Eline Eriksen Fjellgren mener at på grunn av godt samarbeid i det samiske samfunn har man lykkes i å få en Sannhetskommisjon.</p>
<p>Stortinget har vedtatt at det skal etableres en Sannhets- og forsoningskommisjon, som skal utrede hvilke konsekvenser fornorskningspolitikken i Norge har medført. Sametingsråd Inger Eline Eriksen Fjellgren var i Stortinget da saken ble diskutert og hun er veldig fornøyd med vedtaket.</p>
<p>– Sametinget har hatt godt samarbeid med mange og derfor har vi lykkes for å få på plass denne kommisjonen.</p>
<p type="title">Utarbeidet en felles strategi</p>
<p>Fjellgren nevner spesielt samarbeidet med Sametingets eldreråd.</p>
<p>– Sametinget er takknemlig for det arbeidet Sametingets eldreråd har gjort i denne saken over flere år. Spesielt var det bra at de deltok i den åpne høringen i Stortinget. Det var betydningsfullt at Stortinget fikk høre erfaringer fra eldre folk, og hva de har gjennomgått på grunn av statens politikk.</p>
<p>Sametingsråd Fjellgren hadde tidlig et møte med Trygg Jakola i Norske kveners forbund. Der utarbeidet de strategier i fellesskap om hvordan man skal få på plass en slik kommisjon. Etter dette møtet sendte Sametinget et brev til fylkeskommunene i de samiske områdene, der man ba om støtte til etableringen av kommisjonen, noe som fylkeskommunene senere har gitt.</p>
<p type="title">Støtte fra Kirken var til god hjelp</p>
<p>Sametinget har også hatt god dialog med Samisk kirkeråd, og deres støtte har vært til stor nytte.</p>
<p>– Kirken og staten har nettopp skilt lag. Kirken har fremdeles en viktig plass både i Sápmi og ellers i Norge, og også blant stortingets representanter. Samene setter pris på at kirken støtter oss i dette arbeidet. Vi må også huske på å røkte også den åndelige dimensjonen av dette forsoningsarbeidet. Kirken har den kunnskapen som kreves, sier Fjellgren.</p>
<p xml:lang="nno"><em type="italic">Dersom du ønsker intervju, ta kontakt med sametingsråd Inger Eline Eriksen Fjellgren, tel. 414 58 703. </em></p>
</body></document>
