<document xml:lang="nob" id="no_id"><header><title>Reagerer på at det ikke er gitt midler til samisk forskning i 2022  - Sametinget</title><genre code="admin"/><author><unknown/></author><year>2021</year><wordcount>433</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/reagerer-pa-at-det-ikke-er-gitt-midler-til-samisk-forskning-i-2022.17456.aspx</origFileName><parallel_text xml:lang="sme" location="reagere_go_eai_oppage_leat_rudat_sami_dutkamii_2022:s_.html"/><parallel_text xml:lang="smj" location="aella_avvanis_ruda_same_dutkamij_2022:n_-_samedikkerade_mikkelsen_reagieri_.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Reagerer på at det ikke er gitt midler til samisk forskning i 2022</p>
<p><em type="italic">I statsbudsjett </em><em type="italic">et </em><em type="italic">for 2022 er det ikke satt av midler til samisk forskning gjennom Norges forskningsråd, til tross for at det i 2021 kom inn søknader for til sammen 141 millioner til Forskningsrådets samiske program. </em><em type="italic">Sametingsråd Mikkel Eskil Mikkelsen (NSR) mener situasjonen er alvorlig og ber forskningsrådet og regjeringen prioritere samisk forskning. </em></p>
<p>Mikkel Eskil Mikkelsen    Árvu/Sametinget    Norges forskningsråd tildeler årlig over 10 milliarder kroner til forskning. Forskningsrådet har ansvar for å fremme grunnforskning og anvendt forskning og innovasjon. Dette gjøres gjennom å forvalte forskningsmidler og ved å gi råd til myndighetene om forskningspolitikk, blant annet gjennom forslag til forskningsmidler i statsbudsjettet.</p>
<p>I 2021 ble det tildelt 12 millioner til samisk forskning gjennom samisk program fra Forskningsrådet, mens det for 2022 ikke vil bli tildelt noen midler til samisk forskning. Sametingsråd Mikkel Eskil Mikkelsen reagerer på dette.</p>
<p>– Det er alvorlig at samisk forskning skal settes på pause i et helt år. Det er essensielt at det samiske samfunnet får mulighet til utvikling gjennom forskning og innovasjon på flere felt. Det er som om vi setter utviklingen av det samiske samfunnet på pause, sier Mikkelsen.</p>
<p type="title">Mangel på kunnskap</p>
<p>Mikkelsen mener at det samiske samfunnet allerede lider under mangelen på forskning og utvikling.</p>
<p>– Vi vet at mangelen på samisk forskning er med på å prege samfunnet i dag. Dagsaktuelle temaer som vi ikke vet nok om er blant annet hvordan fornorskningspolitikken har påvirket oss som samfunn, hvordan klimakrisen vil påvirke samiske næringer og kultur, hvor stort det totale bildet av inngrep i reindriftsområder er, og hvordan sikre at samiske språk har en fremtid. Det er spørsmål som det haster å få mer forskningsbasert kunnskap om, sier Mikkelsen.</p>
<p type="title">Ber regjeringen prioritere samisk forskning</p>
<p>Departementene som bevilger midler til samisk forskningsprogram, er Kunnskapsdepartementet og Kommunal- og moderniseringsdepartementet. Mikkelsen har derfor skrevet et brev til forsknings- og utdanningsminister Ola Borten Moe og kommunal- og distriksminister Bjørn Arild Gram, og ber den nye regjeringen prioritere samisk forskning i statsbudsjettet for 2022.</p>
<p>– Dette må løses av den nye regjeringen. Jeg har forventning om at det samiske samfunnet får mulighet til å utvikle seg. Samisk forskning har også tidligere år vært utsatt for 0-budsjett. Jeg frykter for de samiske forskningsmiljøene, som er små og sårbare og som uten årlige midler i tillegg utsettes for en uforutsigbar forvaltning. De trenger å bli løftet og gis mulighet til å bidra til den samiske samfunnsutviklingen, og ikke utsettes for kutt, sier Mikkelsen.</p>
<p><em type="italic">For intervju eller spørsmål, kontakt sametingsråd Mikkel Eskil Mikkelsen (NSR), tlf. +47 917 42 161, </em><em type="italic">mikkel.eskil.mikkelsen@samediggi.no </em></p>
</body></document>
