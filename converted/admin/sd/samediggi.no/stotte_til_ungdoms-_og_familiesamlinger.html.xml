<document xml:lang="nob" id="no_id"><header><title>Støtte til ungdoms- og familiesamlinger - Sametinget</title><genre code="admin"/><author><unknown/></author><year>2024</year><wordcount>165</wordcount><conversion_status type="standard"/><availability><free/></availability><multilingual/><origFileName>https://sametinget.no/saernieh/stotte-til-ungdoms-og-familiesamlinger.34181.aspx?sprak=1</origFileName><parallel_text xml:lang="sme" location="doarjja_nuoraid-_ja_bearascoahkkanemiide.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title" xml:lang="dan">Støtte til ungdoms- og familiesamlinger</p>
<p><em type="italic">Sametinget har innvilget tilskudd på 185 000 kroner til Norsk Fosterhjemforening Finnmark. Tilskuddet skal brukes til samlinger for barn og unge som er i fosterhjem, samt familiesamling for hele fosterfamilien. </em></p>
<p xml:lang="nno">Runar Myrnes Balto    Ørjan Marakatt Bertelsen</p>
<p>Samlingene er planlagt å foregå på tvers av de nordligste fylkene, og gjennom kursing og aktiviteter skal samlingene bidra til å fremme samhold og bygge nettverk for hele fosterfamilien. Prosjektet har som mål å ivareta det samiske perspektivet og sikre at de når ut til samiske fosterhjem.</p>
<p>– Sametinget er opptatt av at samiske barn og unge i fosterhjem skal få kjennskap til sitt eget språk og sin kultur. Derfor er det gledelig at vi kan være med å støtte opp om et prosjekt som kan bidra til at samiske fosterfamilier kan nå ut til hverandre og på den måten fungere som støtte og ressurser for hverandre, sier sametingsråd Runar Myrnes Balto (NSR).</p>
<p>Tilskuddet er bevilget fra tilskuddsordningen Tilskudd til helse-, omsorgs- og barnevernsprosjekter</p>
</body></document>
