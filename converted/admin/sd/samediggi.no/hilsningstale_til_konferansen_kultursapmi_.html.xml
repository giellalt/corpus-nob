<document xml:lang="nob" id="no_id"><header><title>Hilsningstale til konferansen KulturSápmi  - Sametinget</title><genre code="admin"/><author><unknown/></author><year>2023</year><wordcount>430</wordcount><conversion_status type="standard"/><availability><free/></availability><multilingual/><origFileName>https://sametinget.no/oddasat/dearvvuodat-kultursapmi-konferansii.27654.aspx?sprak=1</origFileName><parallel_text xml:lang="sma" location="heelsegh_kultursapmi_.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Hilsningstale til konferansen KulturSápmi</p>
<p><em type="italic">Sametingsråd Maja Kristine Jåma deltar på Samerådets konferanse KulturSápmi, som arrangeres i Anár/Inari i Finland. Tema for konferansen er sannhet, forsoning og dekolonisering. Her er Jåmas hilsningstale torsdag 21. september 2023: </em></p>
<p xml:lang="sme">Maja Kristine Jåma    Silja Somby, Sámediggi</p>
<p>Kjære kolleger og kjære alle samiske kunst- og kulturarbeidere fra det ganske Sápmi!</p>
<p>Det er veldig godt å samles her, og ikke minst å få anledning til å samle tankene til våre felles utfordringer – de er det mange av.</p>
<p>For å ta et blikk på den norske siden av Saepmie. Jeg kommer nettopp fra det norske Kulturrådets årskonferanse hvor tema var kunst- og kulturlivets rolle og muligheter i oppfølgingen av Sannhets- og forsoningskommisjonens rapport.</p>
<p>Åpenbart er anerkjennelse og forståelse, respekt og tillitt grunnleggende i en slik prosess. Staten og statene må ta et oppgjør med egen historie, og ta ansvar for å gjøre de strukturelle endringene vi, det samiske folk og vårt samfunn trenger.</p>
<p>Det er ikke sikkert jeg trenger å nevne det her, men jeg velger likevel å løfte det for vår egen bevissthet – det er myndighetenes plikt å legge til rette for at vi det samiske folk skal kunne bevare og utvikle vårt språk, vår kultur, og vårt samfunnsliv. Vi har rett til selvbestemmelse.</p>
<p>Det samiske kunst- og kulturfeltet mangler grunnleggende infrastruktur og helhetlige støtteordninger. Vi trenger at regjeringens lovede språk- og kulturløft gjennomføres og at det gjøres ved å støtte Sametinget som bevilger videre til samiske institusjoner og støtteordninger som direkte støtter opp om samiske kunstnere og kulturarbeidet.</p>
<p>Det handler også om å bygge ned grensehindre. Det grenseoverskridende perspektivet er noe vi alle, særlig Sametingene, jobbe og skape forståelse for.</p>
<p>Jobbe for å bedre rammevilkår for dere. Jeg er stolt av dere. Som har klart å gjøre seg bemerket både her nasjonalt og internasjonalt. Men viktigst er hva dere gjør for vårt folk.</p>
<p>For hvordan forklare med ord det som vi opplever? Vi lever i utfordrende tider med overkjøring av urfolksrettigheter, ytterligere nedbygging av våre områder og fremtidsmuligheter, klimaendringer, og krig hos våre søstre og brødre.</p>
<p>En ung kunstner som kunne vært her er i Oslo og påpeker at vi ikke bor i en rettstat siden Fosens reindriftssamer enda opplever menneskerettighetsbrudd.</p>
<p>Kunsten bærer våre stemmer når vi selv er blitt stemmeløse.</p>
<p>Folk, også jeg, søker både trøst, inspirasjon og kraft i kunsten og kulturopplevelser.</p>
<p>Derfor skal Sametinget fortsette med å bedre feltets situasjon. Jeg er glad for at Sametinget kan støtte Samerådet og KulturSápmi, slik at feltet kan møtes.</p>
<p>Det blir spennende å høre mer fra dere og jeg gleder meg til diskusjonene.</p>
<p xml:lang="nno">Takk!</p>
</body></document>
