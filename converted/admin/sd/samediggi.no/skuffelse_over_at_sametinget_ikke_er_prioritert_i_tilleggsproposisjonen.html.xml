<document xml:lang="nob" id="no_id"><header><title>Skuffelse over at Sametinget ikke er prioritert i tilleggsproposisjonen - Sametinget</title><genre code="admin"/><author><unknown/></author><year>2021</year><wordcount>382</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/skuffelse-over-at-sametinget-ikke-er-prioritert-i-tilleggsproposisjonen.17483.aspx</origFileName><parallel_text xml:lang="sme" location="beahtahallan_go_samediggi_ii_leat_vuoruhuvvon_lassiproposisuvnnas_.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Skuffelse over at Sametinget ikke er prioritert i tilleggsproposisjonen</p>
<p><em type="italic">I dag ble regjeringens tilleggsproposisjon til statsbudsjett for 2022 presentert, men der var det ingen økning til Sametinget. – </em><em type="italic">Det er ikke samene sin tur, det kan vi slå fast. Jeg synes det er skuffende at Støre-regjeringa ønsker å videreføre budsjettforslaget fra Solberg-regjeringa, hvor Sametinget ikke får kompensasjon for prisvekst. Det rimer dårlig med lovnadene i Hurdalsplattformen om et samisk kulturløft og styrking av Sametinget, sier sametingsråd Runar Myrnes Balto </em><em type="italic">(NSR) </em><em type="italic">. </em></p>
<p>Runar Myrnes Balto    Árvu/Sámediggi    Tilleggsproposisjonen er en liste over prioriterte endringer på Solberg-regjeringens siste budsjettforslag, som ble lagt fram før regjeringsskiftet. Sametinget hadde forventninger om at regjeringen med Arbeiderpartiet i spissen skulle følge opp det varslede samiske kulturløftet. Den eneste økningen til samisk kultur som foreslås i tilleggsproposisjonen er en økning på 2 mill. kroner til Internasjonalt Samisk Filminstitutt (ISFI). Økningen skal tilrettelegge for samisk film og annen samisk audiovisuell produksjon.</p>
<p>– Det synes vi er veldig gledelig og vi gratulerer ISFI med økningen, sier Myrnes Balto.</p>
<p>Sametinget vil ifølge budsjettforslaget fra Solberg-regjeringen forvalte om lag 559,6 millioner kroner i 2022. Den totale budsjettrammen til Sametinget er økt med 2,9 % sammenlignet med Sametingets 2021 budsjett. Når øremerkingene er trukket fra har Sametinget fått en kompensasjon for prisstigningen på 8,66 millioner kroner. Dette utgjør en økning på 1,6 %. Solberg-regjeringen har lagt 2,4 % prisøkning til grunn for statsbudsjettet, som igjen betyr at Sametinget ikke har fått full kompensasjon for prisstigning.</p>
<p>Sametinget har en forventing om at behandlingen i Stortinget retter opp dette, og det innebærer en økning på 4,64 mill. kroner.</p>
<p>– Nå må Sametinget sette sin lit til at SV prioriterer et løft til Sametinget i stortingsbehandlinga. De sitter på nøkkelen nå, og vi vil arbeide opp mot dem og kommunalkomiteen i Stortinget. Det er et minimum at Sametinget får kompensert for lønns- og prisvekst, sier Myrnes Balto.</p>
<p>Sametinget har store forventninger til revidert statsbudsjett for 2022 og ikke minst til statsbudsjettet for 2023.</p>
<p>– Regjeringen har selvfølgelig akkurat tatt over. Så selv om dette er en svært skuffende start, har de i løpet av 2022 muligheten til å vise at lovnadene til det samiske samfunnet ikke bare er tomme ord, sier Myrnes Balto.</p>
<p><em type="italic">For intervju eller spørsmål, kontakt sametingsråd Runar Myrnes Balto (NSR), +47 977 73 778, </em><em type="italic">runar.myrnes.balto@samediggi.no </em></p>
</body></document>
