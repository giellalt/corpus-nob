<document xml:lang="nob" id="no_id"><header><title>Sametinget støtter 17 prosjekter med mål om å forebygge mobbing og samehets - Sametinget</title><genre code="admin"/><author><unknown/></author><year>2025</year><wordcount>388</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/sametinget-stotter-17-prosjekter-med-mal-om-a-forebygge-mobbing-og-samehets.35217.aspx</origFileName><parallel_text xml:lang="sme" location="samediggi_doarju_17_proseavtta_maid_ulbmil_lea_eastadit_givssideami_ja_samevasi_.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Sametinget støtter 17 prosjekter med mål om å forebygge mobbing og samehets</p>
<p><em type="italic">Sametingsrådet har i 2024 bevilget til sammen 2 891 000 kroner til 17 prosjekter som skal bidra til å fremme et trygt og godt oppvekstmiljø for samiske barn og unge, fritt for mobbing og samehets. Det er stor bredde blant tilskuddsmottakerne og type prosjekter de skal gjennomføre. </em></p>
<p>Blant tilskuddsmottakerne er Redd Barna, som får et tilskudd på 200 000 kroner til å løfte frem samiske barn og unges stemmer om fornorskningspolitikken og forsoning for å forebygge mobbing og samehets, med utgangspunkt i Sannhets- og forsoningskommisjonens rapport. I Redd Barnas medvirkningsprosesser har samiske barn og unge uttrykt at de ofte opplever at kunnskapen om samisk historie og kultur er overfladisk, og begrenset til bestemte temaer som samisk nasjonaldag og reindrift. Dette skaper rom for stereotypier og misforståelser og at fordommer blir videreført.</p>
<p xml:lang="nno">Runar Myrnes Balto    Ørjan Marakatt Bertelsen</p>
<p>– Samehets er en utfordring og det er derfor gledelig at vi kan støtte tiltak der samiske barn og unge kan være med på å medvirke og bidra til å styrke kunnskap og handlingskompetanse knyttet til mobbing, samehets og rasisme, for å effektivt motvirke og bekjempe disse utfordringene i samfunnet, sier sametingsråd Runar Myrnes Balto (NSR).</p>
<p>Norske Reindriftsamers Landsforbund (NRL) får et tilskudd på 200 000 kroner til pilotprosjektet Reindriftsambassadører i skolen, som har som mål å redusere konflikter, motvirke hets og rasisme, samt oppklare misforståelser og myter om reindrift gjennom økt kunnskap og forståelse.</p>
<p>– Dette prosjektet har som mål å adressere årsakene til hets mot reindriften ved å redusere kunnskapsmangelen og fordommene som finnes i samfunnet vårt. En av prosjektets styrker er at man planlegger å bruke skolebesøk for å gi elever en dypere forståelse av samisk reindrift, spesielt i de områdene hvor de selv bor og lever, sier Myrnes Balto.</p>
<p>Disse prosjektene har fått tilskudd gjennom Sametingets nye søkerbaserte tilskuddsordning Forebygging av mobbing og samehets, som ble opprettet i fjor. Tilskuddsordningen har som mål å motivere organisasjoner, lag og foreninger til å forebygge og fremme et trygt og godt oppvekstmiljø i lokalsamfunnet for samiske barn og unge. Ordningen videreføres i år og har åpen søknadsfrist fram til 3. november 2025, kl. 15.30.</p>
<p>Det er stor bredde i prosjektene som har fått tilskudd i denne behandlingen. Her er liste over alle 17 prosjekter som har fått tilskudd:</p>
</body></document>
