<document xml:lang="nob" id="no_id"><header><title>Støtte til førstegangsinvestering i fiskebåt og redskaper - Sametinget</title><genre code="admin"/><author><unknown/></author><year>2023</year><wordcount>228</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/stotte-til-forstegangsinvestering-i-fiskebat-og-redskaper.26904.aspx</origFileName><parallel_text xml:lang="sme" location="doarjja_vuosttas_geardde_oastit_bivdofatnasa_ja_bivdoreaidduid.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Støtte til førstegangsinvestering i fiskebåt og redskaper</p>
<p><em type="bold">Sametinget har bevilget 300 000 kroner i støtte til Kristine Edgarsdatter Vinje med firmaet Leron AS </em><em type="bold">i Karlsøy kommune, til </em><em type="bold">kjøp av fiskefartøy </em><em type="bold">og redskaper. </em>   </p>
<p>Silje Karine Muotka    Åse M. P. Pulk/Sametinget</p>
<p>Leron AS skal hele året drive fangst av hvitfisk, primær torsk, sei og blåkveite. Målet med prosjektet er å etablere seg som en lønnsom og bærekraftig fisker i Karlsøy kommune.</p>
<p>– Andelen kvinner i fiskerinæringen må opp, og det er derfor ekstra flott å bevilge førstegangsinvesteringstilskudd til en kvinnelig fisker. Likestilling i fiskerinæringen gjelder oss alle. Jeg ønsker henne lykke til og skitt fiske, sier sametingspresident Silje Karine Muotka (NSR).</p>
<p>Sametinget ønsker at flere skal etablere seg i fiskerinæringen, og har derfor en støtteordning for å stimulere til fartøysanskaffelse og for at flere skal ta opp det kystnære fisket.</p>
<p>Selskapet skal også ansette en ekstra fisker i virksomheten, med spesielt fokus på å rekruttere andre kvinner inn i fiskeriet. Ved å ansette en person vil det øke effektiviteten, sikkerheten om bord og bidra til å skape arbeidsplasser i lokalsamfunnet.</p>
<p>Tilskuddet bevilges fra tilskuddsordningen Tilskudd til primærnæring. Søknaden er innenfor målgruppe og prioriteringene i Sametingets budsjett for marine næringer i 2023.</p>
<p>Selskapet Leron AS er lokalisert i Vannvåg i Karlsøy kommune, som er i grunnkretsene innenfor Sametingets virkeområde for næringstilskudd, og gjør det derfor mulig å gi tilskudd til selskapet.</p>
</body></document>
