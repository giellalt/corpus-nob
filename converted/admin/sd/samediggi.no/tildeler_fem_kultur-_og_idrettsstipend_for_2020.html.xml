<document xml:lang="nob" id="no_id"><header><title>Tildeler fem kultur- og idrettsstipend for 2020 - Sametinget</title><genre code="admin"/><author><unknown/></author><year>2020</year><wordcount>880</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/tildeler-fem-kultur-og-idrettsstipend-for-2020.10134.aspx</origFileName><parallel_text xml:lang="sme" location="juolludan_vihtta_kultur-_ja_valastallanstipeandda_2020.html"/><parallel_text xml:lang="smj" location="juollodi_vihtta_kultuvrra-_ja_valastallamstipendajt_jahkaj_2020.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Tildeler fem kultur- og idrettsstipend for 2020</p>
<p><em type="italic">Sametinget tildeler kulturstipend for 2020 til musiker, produsent og DJ Peder Niilas Tårnesvik, artist Emil Karlsen og artist Lávre Johan Eira, og idrettsstipend for 2020 til bueskytter Amalie Storelv og kickbokser Oliva Braastad. </em></p>
<p>– I år har det vært et stort tilfang av sterke søknader. Det vitner om at vi har god rekruttering både innen idrett og kunstfeltet, og mange holder et høyt nivå også nasjonalt og internasjonalt, sier sametingsråd Henrik Olsen (NSR).</p>
<p>Sametingets kultur- og idrettsstipend skal motivere samisk ungdom til å engasjere seg innenfor kunst, kultur og idrett. Det var kommet inn 13 søknader, og alle oppfylte kriteriene. 7 søknader omhandlet idrettsstipendet og 6 søknader omhandlet kulturstipendet. Av disse hadde 5 gutter og 1 jente søkt innenfor kunstfeltet, mens 3 gutter og 4 jenter hadde søkt på idrettsstipendet. Av dem var det fem som fikk utdelt stipend på 25 000 kroner hver.</p>
<p>– Vi deler ut ett ekstra stipend i år, både fordi vi hadde mange sterke søkere, men også som oppbakking i et koronapreget år, der mulighetene for egeninntekter har vært dårlige for mange unge, sier Olsen.</p>
<p>Her er begrunnelsene på hvorfor disse er tildelt stipend:</p>
<list><p type="listitem"><em type="italic">Peder Niilas Tårnesvik </em><em type="italic">, Bergen - Kunst: </em>Peder Niilas Tårnesvik, alias Niilas, er en ambisiøs og ung musiker, produsent og DJ, som tidligere har gitt ut 2 EP`er, og har utgitt sin debutplate i 2020. Han er elektronikaprodusent, og har jobbet med musikk allerede fra tenårene. Han har blant annet stått på scenen sist sommer da Márkomeannu arrangerte konsert i Oslo og har også stått tidligere på scenen i Riddu Riđđu, og by:Larm! Han har også produsert musikk for mange artister og jobber også som instruktør innen elektronika. Han er en spennende artist hvor musikken er samiskinspirert, og er spennende bidrag innen elektronika. Han har høstet god kritikk både i norsk og internasjonal presse. Han mottok NOPA-stipend for 2017 som gis til unge, lovende låtskrivere. </p>
<p type="listitem"><em type="italic">Emil Nikolaus Karlsen </em><em type="italic">, Oteren - Kunst: </em>Emil Karlsen er en ung og lovende samisk artist, som har fått mye oppmerksomhet den siste tiden. Han startet sin karriere I bandet Resirkulert som vokalist og som gitarist. Han ble i 2019 valgt som Riddu Riđđus unge kunstner, og har senere produsert samiske sanger og joiker. Han har tatt tilbake sin samiske arv og identitet, og lært seg samisk. Han har også laget musikk til flere teaterforestillinger. Han har stått blant annet på scenen i Nordlysfestivalen, og har i 2020 hatt opphold på Lásságámmi, hvor han har jobbet med å utvikle musikk med å skrive nye låter på samisk som skal resultere i soloalbum. Det siste året har han tolket flere låter av Áillohaš og fått mulighet til å fordype seg mer i joik, og særlig utforsket sjøsamisk joik. Han har senest stått på den digitale scenen til Riddu Riđđu under stream sápmi. </p>
<p type="listitem"><em type="italic">Lávre Johan Eira </em><em type="italic">, Kautokeino - Kunst: </em>Lávre Johan Eira er en spennende, ung samisk artist med enorm potensial. Han har allerede markert seg på mange scener som for eksempel i Sámi Grand Prix, som gjesteartist under prosjekt <span type="quote">«SGP-Covered prosjekt»</span>. Han har også spilt for digital konsert på Riddu Riđđu i 2020. Han har samarbeidet med mange samiske artister og har mottatt blant annet kulturstipend fra Ishavskraft med soloprosjektet <span type="quote">“Lávre”</span>, som er forankret i det samiske, og samtidig svevende i det universelle. Han har også mottatt Unge Talenter-stipend 2020. I 2019 ga han ut singelen Beaivenieida. Musikken hans har samiske tekster og melodiene er basert på joik. Lávre Johan Eira er fortsatt ung, med en lysende artist-karriere. </p>
<p type="listitem"><em type="italic">Amalie Storelv </em><em type="italic">, Liland </em><em type="italic">- Idrett: </em>Amalie Storelv driver med bueskyting, har allerede lang erfaring tross sin unge alder. Hun er tatt ut på ungdomslandslaget til Norges Bueskytterforbund, og har flere medaljer i Norske Mesterskap, flere norske rekorder og vant sin klasse i Barents Summer Games 2019. Hun har et mål om å delta både i EM og VM i 2021. Hennes talent viser at hun kan konkurrere blant de beste ungdommene i Norge, og er en fremragende rollemodell innen sin gren. </p>
<p type="listitem"><em type="italic">Oliva Braastad </em><em type="italic">, Nordreisa og Oslo - Idrett: </em>Oliva Braastad er vokst opp i Manndalen og Nordreisa i Nord-Troms. Hun har flyttet til Oslo, hvor hun driver med kickboksing på nasjonalt nivå. Hun ble junior-norgesmester i kickboksing i 2018, og driver på et ambisiøst nivå. Hun trener med landets beste utøvere, og har også trent på Olympiatoppen i sammenheng med talentsamling. Hun startet sin karriere innen Taekwondo, men har gått over til kickboksing. Hun har også vunnet Scandinavian Open i sin juniorklasse. Hun er også en god rollemodell for barn, hvor hun trener barn mellom 3-13 år. </p>
</list><p><em type="italic">Tidligere vinnere: </em></p>
<p><em type="italic">2008: </em>Finn Hågen Krogh (ski) Odd Isak Kappfjell (judo) </p>
<p><em type="italic">2011: </em>Idrettsstipend: Christer Kjønsø Karlsen, Silje Wilsgård og Marie Sofie H. Hætta Kulturstipend: Marja Helena Fjellheim Mortensson </p>
<p><em type="italic">2014: </em>Idrettsstipend: Ole Mathis Sara Nedrejord og Aslak Ole Eira Kulturstipend: Ina-Theres Andrea Sparrok, Sarakka Gaup og Anne Maia Raanes Sørensen </p>
<p><em type="italic">2016: </em>Idrettsstipend: Rakel Birkeli og Jan Arthur Reinås Kulturstipend: Anna Linea Fjellheim Varsi og Ella Marie Hætta Isaksen </p>
<p><em type="italic">2018: </em>Idrettsstipend: Benedicte Guttorm og Sajane Karina Olsen Kulturstipend: Anna Kaisa Partapuoli og Johan Daniel Turi </p>
<p><em type="italic">2019: </em>Kulturstipend: Ánna-Katri Helander Idrettsstipend: Amalie Kristine Triumf Peder Funderud Skogvang Tuva Sirin Schall Mikkelsen </p>
<p><em type="italic">For intervju eller spørsmål, kontakt sametingsråd Henrik Olsen (NSR), 907 75 219, henrik.olsen@samediggi.no . </em></p>
</body></document>
