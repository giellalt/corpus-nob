<document xml:lang="nob" id="no_id"><header><title/><genre code="admin"/><author><unknown/></author><wordcount>270</wordcount><conversion_status type="standard"/><availability><free/></availability><submitter name="Kevin Brubeck Unhammer" email="unhammer@fsfe.org"/><multilingual><language xml:lang="eng"/><language xml:lang="nob"/><language xml:lang="sme"/></multilingual><origFileName>http://www.sametinget.no/layout/set/print/Helse-og-sosial/Helse/Styrket-rus-og-psykiatritilbud</origFileName><parallel_text xml:lang="sme" location="styrket-rus-og-psykiatritilbud.html"/><parallel_text xml:lang="smj" location="styrket-rus-og-psykiatritilbud.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p>Styrket rus- og psykiatritilbud / Helse / Helse og sosial / Forsiden - Sametinget</p>
<p type="title">Styrket rus- og psykiatritilbud</p>
<p>03. februar 2014</p>
<p>Samisk nasjonalt kompetansesenter for psykisk helsevern (SANKS) kan nå tilby pasientbehandling og veiledning i pasientbehandling for hele landet. – Når SANKS nå kan tilby sine tjenester nasjonalt, innebærer det en kjærkommen styrkning av det samiske helsetilbud, sier sametingsråd Henrik Olsen.</p>
<p>Sametinget og Helse- og omsorgsdepartementet har gjennom konsultasjoner blitt enige om å styrke det nasjonale tilbud for samer innen spesialisert rusomsorg og psykiatri. Alle regionale helseforetak i landet må nå inngå samarbeidsavtale med Helse Nord RHF og SANKS om behandlingstilbud for sine samiske pasienter.</p>
<p> <em type="bold">– Jeg er svært tilfreds med at SANKS nå har formell godkjenning som nasjonalt kompetansesenter innen psykisk helsevern og rus. Det innebærer at der det ikke finnes lokale tilbud, kan den samiske pasienten få sitt behandlingsbehov tilfredsstilt via SANKS, sier ansvarlig sametingsråd Henrik Olsen. </em></p>
<p>Behandlingstilbudet for samiske pasienter styrkes ytterligere av at Helse Nord RHF nå har fått i oppgave å finansiere og gjennomføre første trinn i oppbyggingen av en nasjonal og døgnkontinuerlig tolketjeneste for helsesektoren. Dette er en videreføring av et regionalt prøveprosjekt med samisk fjerntolking i regi av Helse Nord i perioden 2010-2013. SANKS har også inngått en samarbeidsavtale med Jämtland län i Sverige for å styrke det psykiske helsevernet for sørsamer i Sverige.</p>
<p>– Jeg ser på disse tiltakene som svært viktige, og er også steg i retning av etableringen av en framtidig samisk helsepark som med moderne teknologi kan tilby spesialiserte helsetjenester utenfor sitt lokalområde og utenfor Norge ved behov, understreker Olsen.</p>
<p><em type="bold">Kontakt </em>Sametingsråd Henrik Olsen, tel. +47 907 75 219 </p>
</body></document>
