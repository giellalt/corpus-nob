<document xml:lang="nob" id="no_id">
  <header>
    <title/>
    <genre code="admin"/>
    <author>
      <unknown/>
    </author>
    <wordcount>487</wordcount>
    <conversion_status type="standard"/>
    <availability>
      <free/>
    </availability>
    <submitter name="Kevin Brubeck Unhammer" email="unhammer@fsfe.org"/>
    <multilingual>
      <language xml:lang="nob"/>
      <language xml:lang="sme"/>
      <language xml:lang="eng"/>
    </multilingual>
    <origFileName>http://www.sametinget.no/layout/set/print/Om-Sametinget/Organisasjonsstruktur/Sametingsraadet/Taler-og-artikler/Samisk-barnehagetilbud-styrker-demokratiet</origFileName>
    <parallel_text xml:lang="sma" location="maanagiertefaalenasse-demokratijem-naennostahta.html"/>
    <parallel_text xml:lang="sme" location="kronihkka-sami-manaidgardefaldat-nanne-demokratija.html"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision: 154948 $; </version>
  </header>
  <body>
    <p>Samisk barnehagetilbud styrker demokratiet / Taler og artikler / Sametingsrådet / Organisasjonsstruktur / Om Sametinget / Forsiden - Sametinget</p>
    <p type="title">Samisk barnehagetilbud styrker demokratiet</p>
    <p xml:lang="sme">Av Silje Karine Muotka, sametingsråd</p>
    <p>Den nasjonale barnehagedagen 2014 arrangeres 18. mars. Det er Utdanningsforbundet, Fagforbundet og Foreldreutvalget for barnehager (FUB) som samarbeider om barnehagedagen. Dagen markeres i barnehagene landet rundt, og er blitt en tradisjon for mange. Demokrati og barns medvirkning skal være fokus i år, og slagordet er: ”Jeg har noe å si.”Tema er valgt med Norges grunnlovsjubilèum i 2014 som bakteppe.</p>
    <p>Samiske barn har en selvstendig stemme, og må få rom og mulighet til å la sin stemme bli hørt i barnehagesammenheng. Demokrati og barns medvirkning er også en viktig del av det samiske barnehagetilbudet.</p>
    <p>På veien med å bygge opp et samisk barnehagetilbud har samiske foreldre og lokale samiske foreninger vært helt sentrale som initiativtakere og pådrivere. Dette arbeidet har vært helt grunnleggende for at vi i dag har et samisk barnehagetilbud. Samisk politisk arbeid har også arbeid for å sikre det samiske innholdet i barnehageloven og i rammeplan for barnehagen. FNs barnehagekonvensjon er også viktig for arbeidet i barnehagene. Vi har kommet langt, men har allikevel en vei å gå for å sikre at alle samiske barn får et barnehagetilbud i forhold til sitt språk og kultur slik barnekonvensjonen blant annet legger opp til.</p>
    <p>Sametinget jobber for at samiske barn skal få en individuell rett til et samisk barnehagetilbud. Det handler nettopp om rett til medvirkning og til selvbestemmelse for samiske barn. Barnehagen skal sikre at barna får en tospråklig og flerkulturell utvikling. I barnehager med samisktilbud har foreldre og barn rett til å forvente at personale har kjennskap til og vektlegger et samisk innhold og at det snakkes samisk. Dette handler om at barna opplever barnehagetilbudet som et demokratisk og utviklende læringsmiljø.</p>
    <p>I <span type="quote">”Sametingsmelding om samisk barnehagetilbud”</span> (2013) poengteres det at barnehagen er en av de viktigste arenaer for å videreføre samiske språk og samisk kultur. Sametinget ønsker gjennom sin barnehagepolitikk å skape gode oppvekstvilkår for alle barn gjennom samisk barnehagetilbud. Det er et behov for en felles pedagogisk plattform, og en sentral og spennende faglig og politisk debatt er hvilke samiske verdier barnehagene skal bygge sin virksomhet på. På et overordnet nivå må samene som folk sikres retten til å utvikle egne barnehager der metoder for samisk opplæring og samisk pedagogisk materiell står sentralt.</p>
    <p>Sametinget vil markere barnehagedagen ved å besøke blant annet Àltta siida mánáidgárddi som er en samisk barnehage i Alta. Sametingets rådsmedlemmer skal også på besøk i sine nærliggende barnehager på barnehagedagen. Et mål med å markere dagen er å synliggjøre barnehagen som en samisk læringsarena, og for å skape forståelse for barnehagens innhold og de viktige prosessene som foregår mellom barn, foreldre og ansatte. Sentralt er budskapet om en barnehage av god kvalitet for alle barnehagebarn, og et samisk barnehagetilbud som styrker demokratiet.</p>
    <p>Jeg ønsker alle barnehager en flott barnehagedag. Buori mánáidgárddebeaivve buohkaide.</p>
  </body>
</document>
