<document xml:lang="nob" id="no_id"><header><title>Slår alarm om Sámi klinihkka - Sametinget</title><genre code="admin"/><author><unknown/></author><year>2023</year><wordcount>321</wordcount><conversion_status type="standard"/><availability><free/></availability><multilingual/><origFileName>https://sametinget.no/adasa/slar-alarm-om-sami-klinihkka.23749.aspx?sprak=1</origFileName><parallel_text xml:lang="sme" location="varohus_sami_klinihka_birra.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title" xml:lang="smn">Slår alarm om Sámi klinihkka</p>
<p><em type="bold">Sametingsråd Runar Myrnes Balto (NSR) og Karasjoks ordfører Svein Atle Somby (Ap) slår alarm om utviklingen ved spesialistlegesenteret Sámi klinihkka. De deler en stor bekymring for hva konsekvensen av den pågående omstruktureringen av Finnmarkssykehuset vil ha å si for fremtiden til det samiske folkets helsetjenester. </em>  </p>
<p>Runar Myrnes Balto og Svein Atle Somby,    Anne Toril Eriksen Balto, Sametinget</p>
<p>– Vi ser konturene av en bekymringsverdig nedbygging, som kan være en trussel mot hele eksistensen av Sámi klinihkka. Derfor går vi nå sammen og slår alarm, uttaler Myrnes Balto og Somby i fellesskap.</p>
<p>Sámi klinihkka holder til i Karasjok, er spesielt rettet mot samiske pasienter   , og er underlagt Finnmarkssykehuset.</p>
<p type="title">Sametinget ber om konsultasjoner</p>
<p>Sametingsråd Myrnes Balto har kontakt Helse Nord og meddelt at han på vegne Sametinget ber om konsultasjoner på endringer i organiseringen av Finnmarkssykehuset HF.</p>
<p>– VI har sagt ifra til Helse Nord at vi krever konsultasjoner om varslede omorganiseringer som berører Sami klinihkka, i tråd med de forholdsvis ferske konsultasjonsreglene i sameloven, sier sametingsråd Runar Myrnes Balto.</p>
<p type="title">Kommunen med bekymringsbrev</p>
<p>Karasjok kommune, som er vertskommune for Sámi klinihkka, har sendt bekymringsbrev til både Helse Nord og helseministeren.</p>
<p>– Vi har uttrykt vår spesielle bekymring til at øre-nese-hals-legen nå flyttes fra Sámi klinihkka, samt den mangelfulle oppbyggingen av geriatritilbudet ved klinikken. Vi mener dette kan oppfattes som en bevisst nedbygging av likeverdige tjenester til den samiske befolkningen, sier ordfører Svein Atle Somby.</p>
<p type="title">ILO-konvensjonen</p>
<p>Både Sametinget og Karasjok kommune er opptatte av at spesialisthelsetjenestene til den samiske befolkninga må få en nasjonal organisering med eget budsjett og styre, for at Norge skal følge ILO 169.</p>
<p>– De prosessene som vi nå ser viser med all tydelighet at Finnmarkssykehuset ikke er i stand til å ta vare på de likeverdige tilbudene til hele den samiske befolkninga. Sámi klinihkka må derfor løftes ut av Finnmarkssykehuset HF ved første anledning, slår både sametingsråd Myrnes Balto og ordfører Somby fast.</p>
</body></document>
