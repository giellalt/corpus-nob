<document xml:lang="nob" id="no_id"><header><title>Bevilger tilskudd til ulike språktiltak - Sametinget</title><genre code="admin"/><author><unknown/></author><year>2023</year><wordcount>446</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/bevilger-tilskudd-til-ulike-spraktiltak.28830.aspx</origFileName><parallel_text xml:lang="sme" location="juolluda_doarjaga_iesgudetlagan_gielladoaibmabijuide.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Bevilger tilskudd til ulike språktiltak</p>
<p><em type="italic">Sametingsrådet bevilger til sammen 1,4 millioner kroner i tilskudd til seks ulike språktiltak. </em></p>
<p>Sametingsrådet bevilger to tilskudd til <em type="italic">Bergen sameforening </em>. 200 000 kroner bevilges til nordsamisk språkkurs for voksne som ønsker å ta nybegynnerkurs i nordsamisk 1 og 2. Dette er et samarbeid med ABC-Company E-skuvla AS. I tillegg bevilger sametingsrådet 27 000 kroner til språkaktiviteter. Bergen sameforening skal arrangere faste treff med ulike temaer der språket står i fokus. </p>
<p>Sametingsrådet bevilger 290 000 kroner til <em type="italic">Ishavsbyen Kunstløpklubb </em>i Tromsø, til å gjennomføre prosjektet Samisk språkarena, hvor målet er å gjennomføre treninger på nordsamisk. Klubben vil tilby samiskspråklige treninger, hvor man også utvikler samisk terminologi for kunstløp. Klubben skal også produsere en norsk-engelsk-samisk ordliste for terminologien. </p>
<p xml:lang="sme">Mikkel Eskil Mikkelsen    Árvu, Sámediggi</p>
<p>– Sametinget ser det som viktig at barn og unge har språkarenaer hvor de kan både snakke og lære seg samisk. Dette er særlig viktig på steder der samisk ikke høres så ofte. Slike språkarenaer er også verdifulle for styrking av samisk identitet og de kan bidra til økt aksept for samisk språk i samfunnet, sier sametingsråd Mikkel Eskil Mikkelsen (NSR).</p>
<p><em type="italic">BÁRUS SA – Sámi lágádus/Samisk forlag </em>i Kautokeino bevilges 293 000 kroner for utvikling av en app der personer som ønsker å lære seg nordsamisk enkelt kan øve på språket i sitt eget tempo, og er ikke avhengig av lærer eller medstudenter. </p>
<p><em type="italic">Perfectly Paranormal AS </em>i Hamar bevilges 300 000 kroner i tilskudd til oversetting og implementering av dataspillet <em type="italic">The Holy Gosh Darn </em>til nordsamisk. Spillet skal tilbys på spillplattformene Xbox, Playstation, Nintendo Switch, og PC og Mac. </p>
<p>– For at de samiske språkene skal kunne følge den teknologiske utviklingen og digitaliseringen i samfunnet vil der være viktig at språkene brukes på digitale arenaer. Derfor er det gledelig at bedrifter tar slike initiativ, slik at samiske barn får mulighet til å bruke språket sitt, sier Mikkelsen.</p>
<p>Alle disse tilskuddene gis fra tilskuddsordningen Språkutviklingstiltak.</p>
<p>Sametingsrådet bevilger også 300 000 kroner til <em type="italic">ABC-Company AS </em>i Karasjok for å oppdatere og forbedre en digital læringsressurs laget for studenter som vil lære seg sørsamisk på begynnernivå. ABC-Company AS fikk i 2021 tilskudd til <em type="italic">Åvtese 1 </em>, som gir grunnleggende kunnskap for læring av et språk. De skal nå oppdatere <em type="italic">Åvtese 2 </em>, som er neste digitale kurs blant <em type="italic">Åvtese </em>-kursene, slik at det fungerer i alle nettlesere. </p>
<p>– Begynneropplæring i samisk for voksne er nødvendig og viktig for utviklingen av samiske språk. En slik læringsressurs kan derfor være til stor nytte for å gjøre det enklere å lære seg sørsamisk språk hvor folk enn er, sier Mikkelsen.</p>
<p>Tilskuddet gis fra tilskuddsordningen Samiske språktiltak i sør-, ume-, pite-, lule-, skolte- og markasamisk område.</p>
</body></document>
