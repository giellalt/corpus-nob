<document xml:lang="nob" id="no_id"><header><title/><genre code="admin"/><author><unknown/></author><wordcount>600</wordcount><conversion_status type="standard"/><availability><free/></availability><origFileName>http://www.sametinget.no/layout/set/print/Opplaering/Arbeidet-mot-mobbing/Mobbing-vi-maa-starte-med-oss-selv</origFileName><parallel_text xml:lang="sma" location="irhkeme-tjoerebe-jijtjenaejnene-aelkedh.html"/><parallel_text xml:lang="sme" location="givssideapmi-mii-fertet-algit-iezaineamet.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision: 154948 $; </version></header><body><p>Mobbing - vi må starte med oss selv / Arbeidet mot mobbing / Opplæring / Forsiden - Sametinget</p>
<p type="title">Mobbing - vi må starte med oss selv</p>
<p>31. august 2015</p>
<p>Mobbing er et stort samfunnsproblem, også i samiske samfunn. Personlig tror jeg et mulig tiltak er å rette oppmerksomheten mot oss selv. Oss voksne som rollemodeller. Å feie for egen dør kan være et virkningsfullt og langsiktig tiltak mot mobbing.</p>
<p><em type="bold">Silje Karine Muotka, sametingsråd </em></p>
<p>De aller fleste lærere, skoler og foreldre tar barns utvikling og læring på alvor. Derfor har de fleste elever det bra på skolen og i fritiden. Likevel vet vi så inderlig vel at for mange elever ikke blir sett eller hørt, og at for mange utsettes for mobbing og krenkelser. Undersøkelser viser at samiske barn har en høyere risiko for å bli utsatt for krenkende atferd.</p>
<p>Jeg har sterk tro på at vi voksne kan bidra sterkt til å snu dette, ved å gjøre konkrete og enkle ting. Mange av oss har kun korte stunder sammen som familie i hverdagen. Det blir samtalen rundt middagsbordet og tiden vi har sammen i helger som gir rom for samtale. Vi skylder barna å tenke godt gjennom hvilke tema som dominerer samtalen rundt middagsbordet.</p>
<p>Samtalen kan handle om det vi har opplevd denne dagen. Eller det kan handle om ting som for eksempel kommunevalget og om politikere, eller om våre nye naboer eller om verdenspolitikken. Selv om vi kanskje ikke er bevisste på det, formidler vi verdier til våre barn. Er det fremsnakking vi driver med, eller ikke?</p>
<p>Barna speiler våre verdier, holdninger, fordommer og synspunkter mer enn vi som voksne er bevisste på. Det er viktig å vite at vi voksne kan bidra sterkt til å redusere mobbing, krenkelser og trakassering bare ved å være bevisste på hvilke holdninger vi fremmer - for eksempel rundt middagsbordet. <span type="quote">"Hånden som rører vuggen, styrer verden"</span> er det sagt. Det må bety at vi voksne kan overføre verdier som fremmer respekt, likeverd, toleranse og aksept.</p>
<p>I skolen og barnehagen er alle voksne rollemodeller. Ikke bare barnehagelæreren, assistenten eller læreren, men også vaktmesteren og reingjøringspersonalet, for ikke å snakke om helsesøstrene. I mange tilfeller fanger de opp elever som ikke har det så greit på skolen eller hjemme. Av ulike årsaker velger noen kommuner å nedprioritere helsesøstertilbudet eller reduserer eller endrer på tilstedeværelsen av andre voksenpersoner i skoler, barnehager og fritidstilbud. Da skal man også være klar over at man reduserer antall potensielle rollemodeller og omsorgspersoner rundt utsatte barn.</p>
<p>Barn har ansvar for hvordan de oppfører seg mot hverandre. Vi voksne har likevel ansvaret for å veilede barn og unge mennesker. Det betyr at vi ikke bare har ansvar for å korrigere uakseptabel atferd, men også å berømme dem når de viser toleranse og medmenneskelighet overfor hverandre. Uakseptabel og krenkende atferd på nett, mobiler og sosiale medier får ofte stor oppmerksomhet. Jeg mener vi også har ansvar for å veilede barn og unge i bruk av sosiale medier på en positiv og konstruktiv måte. Å gi uttrykk for at det er bra å inkludere andre og at det er positivt hvis de viser sosial samvittighet.</p>
<p>Sametinget har i flere år vært partner i arbeidet mot mobbing, gjennom det landsdekkende arbeidet til Manifest mot mobbing. Årets kampanjeuke – Gjør en forskjell – starter i uke 40 bygger på arbeidet som er gjort tidligere. Kampanjen skal vise hvordan hver av oss kan gjøre en forskjell, for å skape vennskap, bidra til inkludering og forebygge mobbing.</p>
<p>Min oppfordring til både barn, unge og voksne: vær de beste rollemodeller. Vær en du er stolt over. Vær en venn.</p>
</body></document>