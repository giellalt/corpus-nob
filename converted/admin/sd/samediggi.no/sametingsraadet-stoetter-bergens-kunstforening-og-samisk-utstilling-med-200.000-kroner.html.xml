<document xml:lang="nob" id="no_id"><header><title>Sametingsrådet støtter Bergens kunstforening og samisk utstilling med 200.000 kroner</title><genre code="admin"/><author><unknown/></author><year>2020</year><wordcount>296</wordcount><conversion_status type="standard"/><availability><free/></availability><multilingual/><origFileName>https://www.sametinget.no/Nyhetsarkiv/Sametingsraadet-stoetter-Bergens-kunstforening-og-samisk-utstilling-med-200.000-kroner</origFileName><parallel_text xml:lang="sme" location="doarju-birggona-daiddasearvvi-ja-sami-cajahusa-200-000-ruvnnuin.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Sametingsrådet støtter Bergens kunstforening og samisk utstilling med 200.000 kroner</p>
<p>Joar Nango er årets festspillutstiller for 2020 i Bergen Kunsthall. Festspillutstillingen er en av Norges viktigste samtidskunstutstillinger, og regnes som det mest prestisjefylte oppdraget for en norsk kunstner i sitt hjemland.</p>
<p>I sin mangfoldige kunstneriske praksis interesserer Joar Nango seg for urfolksidentitet og dekolonialisering, ofte med utgangspunkt i observerte motsetninger i samtidsarkitekturen.</p>
<p>Utstillingen med Joar Nango blir første gang en samisk kunstner presenteres som Festspillkunstner i Bergen. - Det er gledelig at Joar Nango er årets festspillutstiller på et så stort og anerkjent arrangement som dette. Og sametingsrådet vil være med som bidragsyter på at dette kan gjennomføres. Vi er inne i en annerledes og spesiell tid som vi må tilrettelegge oss, men håper at utstillingen kan gjennomføres til høsten, sier sametingsråd Henrik Olsen (NSR).</p>
<p>Prosjektet er godt planlagt og vil være med på å vise frem en spennende samfunnsdebatt og nyanse i den samiske kunsten og kunstneren. Med Nango som hovedutstiller og <span type="quote" xml:lang="fao">«kuratør»</span> for helheten rundt hans profil som festspillkunstner vil det bli en mulighet for å få synliggjort en annerledes tankegang og en annerledes kunstform for et stort publikum.</p>
<p>Beløpet belastes post 17100 Kulturtiltak</p>
<p type="title" xml:lang="eng">Utsatt arrangement</p>
<p>Festspillutstillingen med Joar Nango skulle egentlig gå fra 21.mai-16.august, men er utsatt til høsten, med åpning fredag 4. september. Arrangøren er klar på at det er en vanskelig situasjon med tanke på at mye i prosjektet er lagt opp til at man skal møtes og ha møtearenaer. Søker og kunstner jobber foreløpig fremover som om det skal gjennomføres som planlagt, men har allerede tenkt på fleksible alternativer dersom de må avlyse alt.</p>
<p>For intervju eller spørsmål, kontakt sametingsråd Henrik Olsen, 907 75 219. Bilder av Olsen og sametingsrådet finnes her, og de kan brukes fritt mot kreditering: https://www.flickr.com/photos/samediggi/albums/72157687389005730</p>
</body></document>
