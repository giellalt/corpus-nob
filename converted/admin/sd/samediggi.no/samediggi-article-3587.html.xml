<document xml:lang="nob" id="no_id"><header><title>-Samer og kvener har mange like utfordringer - Sámediggi Sametinget</title><genre code="admin"/><author><unknown/></author><publChannel><publication><publisher>Sámediggi/Sametinget</publisher></publication></publChannel><wordcount>419</wordcount><conversion_status type="standard"/><availability><free/></availability><submitter name="" email="divvun@samediggi.no"/><origFileName>http://samediggi.no/Artikkel.aspx?aid=3587&amp;sprak=Norsk&amp;Print=1</origFileName><parallel_text xml:lang="sme" location="samediggi-article-3587.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p>-Samer og kvener har mange like utfordringer - Sámediggi Sametinget</p>
<p type="title">-Samer og kvener har mange like utfordringer</p>
<p><em type="italic">Sametingspresident Egil Olli holdt hilsningstale på landsmøte til Norske kveners forbund. - Samer og kvener har mange like utfordringer, og vi har mye å lære av hverandre, sier Olli </em></p>
<p>-Samer og kvener har mange like utfordringer  Jan Roger Østby</p>
<p><em type="italic">Kjære landsmøte! </em>Først vil jeg takke for invitasjonen til å holde hilsningstale her på deres landsmøte. Det er av stor symbolsk betydning å bli invitert til deres landsmøte. Det vitner om ønske om samarbeid og dialog. <em type="italic">Samer og kvener har mange like utfordringer, og vi har mye å lære av hverandre. Kvener som samer har vært utsatt for hard fornorskning. Vi samer har ved etableringen av Sametinget fått muligheten til å rette opp en del av denne uretten og vi administrerer nå viktige deler av det samiske samfunnet. Kvensk kultur må også gis rom og muligheter til utvikling. Den norske stat har ansvaret for at kvenene som en nasjonal minoritet i Norge skal få mulighet til å utvikle sitt språk, samfunn og sin kultur. </em>Sametingsrådet ønsker å gi vår politiske støtte i dette arbeidet. Norske kveners forbund har lenge arbeidet for et eget kvensk kulturfond, tilsvarende samefolkets fond. Avkastningen av fondet skal brukes til å styrke kvensk språk og kultur. Jeg ga allerede i april 2008 støtte til opprettelsen av et kvenfond. Denne støtten står sametingsrådet bak fortsatt. Sist uttrykt under plenum i desember i fjor. Dette er i tråd med sametingsrådets politiske plattform om at samepolitikken skal bygge på gjensidig respekt og likeverd mellom samer, nordmenn, kvener og andre folkegrupper. Den 15. februar i år ble Storfjord Språksenter åpnet på Skibotn. Senteret skal drive undervisning i både samisk, kvensk, finsk og norsk. Sametinget har bidratt til etableringen av dette senteret. Vi håper senteret vil være med å styrke alle de språkene som det er opprettet for. Her i nord har vi levd i flerkulturelle samfunn lenge. Ikke alltid uten konflikt. Men med god dialog og kunnskap om hverandre kan mange konflikter unngås. At alle får gode rammbetingelser for å kunne utvikle sitt språk og sin kultur er en forutsetning for god sameksistens. En levende kvensk kultur vil være en berikelse for alle som får mulighet til å bli kjent med den og det er viktig at den kunnskapsrikdom den kvenske kulturen representerer, blir ført videre til nye generasjoner. Programmet til dette landsmøtet viser at kvenene lover godt i så måte. Jeg ønsker dere lykke til med landsmøtet! </p>
<p>Egil Olli</p>
<p>sametingspresident</p>
<p>Egil Olli</p>
</body></document>
