<document xml:lang="nob" id="no_id"><header><title>Arktisk råd - Sametinget</title><genre code="admin"/><author><unknown/></author><wordcount>275</wordcount><conversion_status type="standard"/><availability><free/></availability><multilingual/><origFileName>https://sametinget.no/gaskenasjonaale-barkoe/noerhtedajvh/arktiske-raerie/?sprak=1</origFileName><parallel_text xml:lang="sma" location="arktiske_raerie.html"/><parallel_text xml:lang="sme" location="arktalas_raddi.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Arktisk råd</p>
<p><em type="italic">Arktisk råd skal fremme samarbeid og koordinering mellom de arktiske landene i saker av relevans for det arktiske området. Involvering og aktiv deltakelse fra urfolk er sentralt for det arktiske samarbeidet. </em></p>
<p>Sametinget inngår i den norske delegasjonen til Arktisk råd og deltar på SAO-møter og på ministermøter. Det er etablert en praksis der sametingspresidenten holder en del av det norske innlegget på ministermøter i Arktisk råd. Sekretariatet til Arktisk råd er lokalisert på Framsenteret i Tromsø. </p>
<p>Anerkjennelse av urfolkenes spesielle kunnskaper og den betydning videreføringen av disse har for forståelsen av de arktiske samfunn, står sentralt i ministerdeklarasjonen om etableringen av Arktisk råd. Full involvering og aktiv deltakelse av representanter for urfolk er også et sentralt anliggende for det arktiske samarbeidet.</p>
<p>Arktisk råd ble etablert i 1996 og er det eneste regionale samarbeidsorganet som omfatter alle de åtte arktiske land; de fem nordiske, USA, Canada og Russland. Et spesielt trekk ved Arktisk råd er at urfolksorganisasjoner i arktis kan få status som permanente deltakere. De permanente deltakere har anledning til å delta på alle møter og aktiviteter i regi av Arktisk råd. Seks urfolksorganisasjoner har pr. i dag slik status. Disse er:</p>
<list><p type="listitem">Arctic Athabaskan Council (AAC)</p>
<p type="listitem">Aleut International Association (AIA)</p>
<p type="listitem">Gwich'in Council International (GGI)</p>
<p type="listitem">Inuit Circumpolar Council (ICC)</p>
<p type="listitem">Russian Association of Indigenous Peoples of the North (RAIPON)</p>
<p type="listitem">Samerådet/Saami Council (SC)</p>
</list><p>Arktisk råd har fem faste programmer som administreres av en arbeidsgruppe for hvert program. Disse er:</p>
<list><p type="listitem">Det arktiske miljøovervåkingsprogrammet (AMAP)</p>
<p type="listitem">Programmet for bevaring av arktisk fauna og flora (CAFF)</p>
<p type="listitem">Beredskapsprogram for utslipp ved ulykker (EPPR)</p>
<p type="listitem">Program for beskyttelse av det marine miljø (PAME)</p>
<p type="listitem">Programmet for bærekraftig utvikling (SDP)</p>
</list><p>Les mer om Arktisk Råd</p>
</body></document>
