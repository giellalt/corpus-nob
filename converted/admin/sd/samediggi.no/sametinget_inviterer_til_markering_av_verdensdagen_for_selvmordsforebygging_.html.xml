<document xml:lang="nob" id="no_id"><header><title>Sametinget inviterer til markering av Verdensdagen for selvmordsforebygging   - Sametinget</title><genre code="admin"/><author><unknown/></author><year>2024</year><wordcount>254</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/sametinget-inviterer-til-markering-av-verdensdagen-for-selvmordsforebygging.33597.aspx</origFileName><parallel_text xml:lang="sme" location="samediggi_bovde_iessorbmeneastadeami_mailmmibeaivvi_calmmusteapmai_.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title" xml:lang="nno">Sametinget inviterer til markering av Verdensdagen for selvmordsforebygging</p>
<p><em type="italic">Sametinget inviterer alle som ønsker å markere Verdensdagen for selvmordsforebygging 10. september til Sametingets bibliotek i Karasjok kl. 10.00. </em></p>
<p>Runar Myrnes Balto</p>
<p>– Sametinget ønsker å bidra til mindre stigmatisering, knuse tabuer og øke bevissthet og kunnskap rundt selvmord. Vi vil rette fokus på at selvmord er et stort samfunnsproblem, også her i Sápmi, sier Sametingsråd Runar Myrnes Balto (NSR).</p>
<p>Under markeringen vil det bli holdt appell ved Sametingsråd Runar Myrnes Balto, og det settes opp takknemlighetstrær der de besøkende kan henge opp lapper de har skrevet med noe de er takknemlige for. Vi tenner også lys for å minnes de som har gått bort og for oss som samfunn.</p>
<p>Besøkende oppfordres til å ha på, eller ta med seg noe i fargen oransje som er den offisielle fargen brukt for å markere dagen. Det vil bli delt bilder fra dagen på Sametingets sosiale medier under den landsdekkende kampanjen #mittlys, som markerer Verdensdagen for selvmordsforebygging i sosiale medier.</p>
<p>Sametinget har også invitert Samisk videregående skole i Karasjok til å delta i markeringen.</p>
<p><em type="italic">Den åpne markeringen er fra kl. 10.00 til kl. 11.00. Velkommen! </em></p>
<p type="title">Oppfordrer flere til å markere dagen</p>
<p>Sametinget vil være med på jobben med å forebygge selvmord og hvordan vårt samiske samfunn kan stå sammen mot et slikt folkehelseproblem. Dagen vil derfor markeres internt ved alle av Sametingets kontorsteder med faglig innhold om temaet.</p>
<p>Vi vil også oppfordre andre samiske institusjoner til å kontakte Sametinget for å samarbeide om å arrangere et tilsvarende fagwebinar.</p>
</body></document>
