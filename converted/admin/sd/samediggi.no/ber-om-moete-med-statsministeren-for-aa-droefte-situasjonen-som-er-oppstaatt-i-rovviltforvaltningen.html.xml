<document xml:lang="nob" id="no_id"><header><title>Ber om møte med statsministeren for å drøfte situasjonen som er oppstått i rovviltforvaltningen</title><genre code="admin"/><author><unknown/></author><year>2017</year><wordcount>530</wordcount><conversion_status type="standard"/><availability><free/></availability><multilingual/><origFileName>https://www.sametinget.no/Om-Sametinget/Arkiv-perioden-2016-2017/Pressemeldinger/Ber-om-moete-med-statsministeren-for-aa-droefte-situasjonen-som-er-oppstaatt-i-rovviltforvaltningen</origFileName><parallel_text xml:lang="sma" location="tjaaanghkoen-bijre-birrie-staateministerinie-juktie-tsiehkiem-digkiedidh-mij-juvrereeremisnie-sjugniehtovveme.html"/><parallel_text xml:lang="sme" location="bivda-coahkkima-stahtaministariin-digastallat-dan-dili-mii-lea-cuozzilan-boraspirehalddaseamis.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision: 154948 $; </version></header><body><p type="title" xml:lang="nno">Ber om møte med statsministeren for å drøfte situasjonen som er oppstått i rovviltforvaltningen</p>
<p>Sametingsrådet er svært kritisk til hvordan Klima- og miljøminister Vidar Helgesen opptrer i rovviltforvaltningen for tiden. - Jeg er spesielt bekymret for hvilke konsekvenser denne politikken får for den sørsamiske befolkningen i området, sier sametingsråd Mariann Wollmann Magga.</p>
<p>Rovviltnemdene i Hedmark og Oslo, Akershus og Østfold vedtok først lisensfelling av ulv utenfor ulvesonen. Dette vedtaket omfattet også uttak av dyr fra den såkalte Osdalsflokken som i all hovedsak befinner seg utenfor ulvesonen. Senere fattet nemdene vedtak om uttak av ulv innenfor ulvesonen. Klima- og miljøminister Vidar Helgesen kunngjorde den 20.12.2016 at ulvejakta som nemdene har vedtatt ikke vil bli satt i gang.</p>
<p>- Jeg er svært skuffet over at ministeren overkjører vedtak som er gjort av rovviltnemdene, noe som igjen har ført til at alle medlemmene i rovviltnemda i region 5 Hedmark og tre av medlemmene i region 3 Oppland har lagt ned sine verv, sier Wollmann Magga.</p>
<p>Hun synes at Klima- og miljøministerens framferd blir enda mer uforståelig når Stortinget våren 2016 uttalte at de vil redusere belastningen i beitenæringene ved forvaltning av ulvestammen.</p>
<p>- Ministeren satt stille i mange måneder mens rovviltnemdene gjorde jobben etter råd fra Miljødirektoratet, for så å overraske Stortinget med fellingsstopp. Nå må regjeringen ta ansvar for å gjennomføre Stortingets rovviltforlik der det fremgår at det skal iverksettes nødvendige tiltak både innenfor rovdyrforvaltningen og reindriften med sikte på å sikre situasjonen for sørsamisk tamreindrift, sier Wollmann Magga.</p>
<p>Sametingsrådet har i flere sammenhenger sagt at det ikke skal forekomme ulv i samiske områder.</p>
<p>- Jeg frykter at Klima- og miljøministerens opptreden i rovviltforvaltningen vil medføre at nettopp dette skjer, med de følger det vil få for den sørsamiske befolkningen i nærheten av ulvesonen, sier Wollmann Magga.</p>
<p>Det forholdet at Regjeringen tillater etablering av ulverevir utenfor ulvesonen gjør at ulveflokker kommer nærmere det samiske tamreinområdet. Sametingsrådet frykter at det vil bli flere streifende ulv i dette området, blant annet fra Osdalsreviret og at dette vil forsterke de allerede opplevde konsekvensene av å ha ulv i eller i nærheten av reinbeiteområder.</p>
<p>- Den sørsamiske befolkningen er allerede truet på flere områder. Dette gjelder både språk, kultur og samfunnsliv. Reindrifta i sørsamiske områder er en viktig kulturbærer og har også stor betydning i forhold til å bevare og styrke det sørsamiske språket. Samtidig danner reindrifta livsgrunnlaget for familiene som driver med denne næringen. Sametingsrådet mener at det er helt uakseptabelt med ulv i områder med samisk reindrift, sier Wollmann Magga.</p>
<p>Klima- og miljøministeren har nå besluttet å sette i gang merking av ulven, blant annet i Osdalsreviret, som i all hovedsak befinne</p>
<p>- Sametingsrådets krav er at rovviltnemdenes vedtak om felling av ulv skal gjennomføres og da kan man ikke forsøke å hale ut tiden ved å sette i gang merking av ulv, sier Wollmann Magga.</p>
<p>Avslutningsvis kan Magga opplyse at sametingsrådet har bedt om et møte med statsministeren for å drøfte den uholdbare situasjonen som er oppstått i rovviltforvaltningen.</p>
<p xml:lang="sme">Kontakt sametingsråd Mariann Wollmann Magga +47 977 02 350</p>
</body></document>