<document xml:lang="nob" id="no_id"><header><title>Rapport om pitesamisk språk på norsk side - Sametinget</title><genre code="admin"/><author><unknown/></author><year>2021</year><wordcount>256</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/rapport-om-pitesamisk-sprak-pa-norsk-side.14450.aspx</origFileName><parallel_text xml:lang="sme" location="raporta_bihtansami_giela_dili_birra_norgga_bealde.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title" xml:lang="nno">Rapport om pitesamisk språk på norsk side</p>
<p><em type="italic">Professor Jon Todal har på oppdrag for Sametinget utført utredning om dagens situasjon for pitesamisk språk på norsk side, situasjonen nå og tiltak for framtiden. </em></p>
<p>Utredningen går gjennom ulike sider ved den pitesamiske språksituasjonen i dag. På grunnlag av denne gjennomgangen vil utredningen presentere noen forslag til tiltak som skal medvirke til å styrke pitesamisk språk, særlig med tanke på å øke tallet på talere av språket.</p>
<p>Språkpolitiske tiltak for pitesamisk representerer noe prinsipielt nytt fra Sametingets side, siden det her er snakk om et språk som i dag ikke lenger har talere som er født og oppvokst med språket på norsk side av grensen. Utredningen drøfter derfor en del grunnleggende spørsmål om språk og dialekt, egne samiske områder og samiske <span type="quote">«delidentiteter»</span>, vesentlig for å synliggjøre hva som her bør avgjøres på politisk nivå.</p>
<p xml:lang="nno">Les rapporten pitesamisk språkrapport</p>
<p>19. april kl. 17.00-19.00 var det åpent webinar om situasjonen for pitesamisk, hvor professor Jon Todal presenterte resultatene fra utredningen. Det er ikke gjort opptak av webinaret.</p>
<p>Sametingets plenum anerkjente i desember 2018 språkstrategien <em type="italic">Giellalokten - Sametingets strategier for samiske språk </em>. Sametinget vedtok da at pitesamisk språk skulle inkluderes i språkstyrkingsarbeidet, og det ble gjort vedtak om å lage en egen utredning om tilstand, ressurser, strategier og tiltak for pitesamisk språk i Norge. Dette har ikke vært gjort før. </p>
<p>Sametinget presiserte i vedtaket at situasjonen for pitesamisk på norsk side av grensa skulle sees i sammenheng med situasjonen for språket på svensk side slik at strategier og tiltak kunne samordnes.</p>
</body></document>
