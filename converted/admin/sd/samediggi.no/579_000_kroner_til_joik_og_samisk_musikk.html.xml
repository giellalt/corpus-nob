<document xml:lang="nob" id="no_id"><header><title>579 000 kroner til joik og samisk musikk - Sametinget</title><genre code="admin"/><author><unknown/></author><year>2023</year><wordcount>343</wordcount><conversion_status type="standard"/><availability><free/></availability><multilingual/><origFileName>https://sametinget.no/saernieh/579-000-kroner-til-joik-og-samisk-musikk.27280.aspx?sprak=1</origFileName><parallel_text xml:lang="sme" location="579_000_ruvnno_luohtai_ja_sami_musihkkii.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">579 000 kroner til joik og samisk musikk</p>
<p><em type="italic">Sametinget har tildelt 200 000 kroner til det samiske bokforlaget og musikkselskapet DAT AS til prosjektet Luohtevuorkkás, 199 000 kroner til Johan Sara jr. til prosjektet Samiske årstider/Sámi jahkodat, og 180 000 kroner kr til Idja Markus Johnsen Thonhaugen til utvikling av den samiske artisten DJ iDJa. </em></p>
<p xml:lang="smj">Maja Kristine Jåma    Árvu/Sametinget</p>
<p><em type="italic">Luohtevuorkkás </em>er en albumserie med eldre joiker som er samlet av Tromsø museum i perioden 1952-1972. Det eksisterer rundt 15 000 joiker totalt i offentlige arkiver og Tromsø museum har den største samlingen. Dette skal nå utgis i digital form av det samiske bokforlaget og musikkselskapet DAT AS.    </p>
<p>I prosjektet <em type="italic">Luohtevuorkkás </em>har det blitt valgt joiker fra flere områder i Sápmi slik at det er best mulig mangfold i utgivelsene. I tillegg vil den digitale utgivelsen være søkbar og bli mer tilgjengelig for allmennheten.    </p>
<p>Johan Sara jr. får et tilskudd på 199 000 kroner til innspillingsprosjektet <em type="italic">Samiske årstider/Sámi jahkodat </em>, hvor målet med prosjektet er å utgi samisk musikk med høyere kompleksitet. Det er et modernistisk samtidsverk med joik og natur som utgangspunkt skrevet for strykekvartett og piano, i samarbeid med kammermusikkgruppa   Ensemble Noor og Scene Nord.    </p>
<p>DJ iDJa, Markus Johnsen Thonhaugen, er en samisk artist og elektronisk musikkprodusent som har nådd ut over landegrensene. DJ iDJa er et begrep innen samisk musikk, og hans kunst har sterke røtter i samisk kultur. DJ iDJa skal utvikle en helhetlig markedsføringsstrategi som tar sikte på å nå ut til både det samiske publikummet og internasjonale lyttere. Det skal samarbeides med en tysk PR-agent for å kunne nå ut internasjonalt med musikken og det skal utarbeides ny visuell profil for DJ iDJa som artist.</p>
<p>– Produksjonen i samisk musikkmiljø er mangfoldig; fra digital utgivelse av over hundre år gamle joiker til et moderne artisteri og lydkunst. Samtidig som vi får et innblikk i gamle joiketradisjoner i digital joik, får vi også en smakebit av framtidsrettet lydkunst. Vi går en spennende musikkhøst i møte, sier sametingsråd Maja Kristine Jåma (NSR).</p>
<p>Bevilgingene gis over ordningen Joik og samisk musikk.</p>
</body></document>
