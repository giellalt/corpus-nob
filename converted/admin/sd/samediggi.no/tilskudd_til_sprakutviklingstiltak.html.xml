<document xml:lang="nob" id="no_id"><header><title>Tilskudd til språkutviklingstiltak - Sametinget</title><genre code="admin"/><author><unknown/></author><year>2023</year><wordcount>276</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/tilskudd-til-sprakutviklingstiltak.25616.aspx</origFileName><parallel_text xml:lang="sme" location="doarjja_giellaovddidandoibmii_.html"/><parallel_text xml:lang="smj" location="doarjja_giellaavddanahttemdoajmmaj_.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Tilskudd til språkutviklingstiltak</p>
<p><em type="bold">Sametingsrådet har gitt et tilskudd på 300 000 kroner til NA Technologies AS i Oslo til prosjektet New Amigos App for lulesamisk-nordsamisk.   </em>   </p>
<p>NA Technologies AS har utviklet en app som tilbyr samisk opplæring på mange plan. I appen skapes en virtuell samiskspråklig arena der språkene praktiseres gjennom gjensidig samarbeid. Appen finnes nå i Norge på følgende seks samiske varianter: sørsamisk-norsk, nordsamisk-norsk, lulesamisk-norsk, skoltesamisk-norsk, pitesamisk-norsk og nordsamisk-sørsamisk.</p>
<p>For å styrke samholdet og forståelsen i de samiske områdene er det ytret ønske om at det også utvikles en lulesamisk-nordsamisk versjon. Det vil gjøre det mulig for talere av disse forskjellige samiske språkene å lære språk direkte av hverandre, uten å gå via norsk. Målgruppen for appen er alle over 13 år som ønsker å lære lulesamisk-nordsamisk av hverandre.</p>
<p>Sametingsrådet har nå gitt tilskudd til New Amigos App for lulesamisk-nordsamisk.</p>
<p>Mikkel Eskil Mikkelsen    Árvu, Sámediggi</p>
<p>– Barn og ungdom har behov for å praktisere samiske språk på fritiden. New Amigos App skaper en digital møteplass som er viktig for å stimulere sosial, kulturell og samiskspråklig aktivitet, sier sametingsråd Mikkel Eskil Mikkelsen (NSR).</p>
<p>Fordi New Amigos i seg selv er et morsomt spill, vil de også legge vekt på å tiltrekke dem som i dag ikke engang vurderer å lære andre samiske språk. Appen skal nå frem til disse gruppene, styrke motivasjonen til å snakke samisk og styrke den samiske identitetsfølelsen.</p>
<p>Lansering av appen er planlagt til januar 2024, og appen skal være tilgjengelig fra App Store og Google Play.</p>
<p>Tilskuddet på 300 000 kroner gis fra tilskuddsordningen Tilskudd til språkutviklingstiltak.</p>
<p><em type="italic">For intervju eller spørsmål, kontakt sametingsråd Mikkel Eskil Mikkelsen (NSR), tlf. +47 917 42 161,    </em><em type="italic">mikkel.eskil.mikkelsen@samediggi.no </em>   </p>
</body></document>
