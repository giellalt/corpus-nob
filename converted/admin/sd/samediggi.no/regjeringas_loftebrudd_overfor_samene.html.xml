<document xml:lang="nob" id="no_id"><header><title>Regjeringas løftebrudd overfor samene - Sametinget</title><genre code="admin"/><author><unknown/></author><year>2024</year><wordcount>308</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/regjeringas-loftebrudd-overfor-samene.34048.aspx</origFileName><parallel_text xml:lang="sme" location="raddehus_rihkku_lohpadusaid_sapmelaccaid_harrai.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Regjeringas løftebrudd overfor samene</p>
<p><em type="italic">Sametinget uttrykker stor skuffelse over regjeringens forslag til statsbudsjett for 2025. Til tross for dokumenterte behov har regjeringen reelt sett bare foreslått en økning på 3. millioner til Sametinget, i tillegg til prisvekst på 3,6 prosent. Sametingsråd Runar Myrnes Balto (NSR) mener dette er et tydelig brudd på løftene regjeringen ga i Hurdalsplattformen. </em></p>
<p xml:lang="sme">Runar Myrnes Balto    Árvu/Sámediggi</p>
<p>– Regjeringa lovet samene et samisk kulturløft og et krafttak for samiske språk. Vi ser nå at dette løftet er brutt, siden dette er det siste statsbudsjettet til regjeringa. Det er veldig skuffende, og betyr at vi ikke får gjort noe med underfinansieringen av samiske språk- og kulturtiltak, sier sametingsråd Runar Myrnes Balto (NSR).</p>
<p>Myrnes Balto påpeker også at regjeringa har lovet penger til oppfølging av et veikart for samisk næringsliv, som de selv har tatt initiativ til.</p>
<p>– Dette ser også ut til å ha forsvunnet i løse lufta. Det er ikke særlig tillitsbyggende, sier Myrnes Balto,</p>
<p>Sametingsråden trekker videre frem et paradoks angående regjeringas samepolitikk.</p>
<p>– På den ene siden legger de et sterkt press på samiske næringsutøvere med enorme planer om energiutbygginger og mineralvirksomhet. Samtidig får ikke Sametinget eller rettighetshavere ressurser til å håndtere disse sakene. Summen av dette fremstår som et alvorlig maktgrep. Det er ekstra ille i en tid da stortinget behandler Sannhets- og forsoningskommisjonens rapport, sier Myrnes Balto.</p>
<p>I lys av budsjettforslaget setter Sametinget nå igjen sin lit til regjeringspartienes budsjettpartner Sosialistisk Venstreparti (SV), som tidligere har prioritert samiske saker i budsjettforhandlingene.</p>
<p>– SV har tidligere vist at de prioriterer både Sametinget og andre samiske tiltak i budsjettforhandlingene, og jeg har et håp om at de vil gjøre det igjen, avslutter Myrnes Balto.</p>
<p>Les mer her: Beregning</p>
<p>Les om Sametingets innspill til regjeringen for statsbudsjettet for 2026: Sametinget ber om mer støtte for å rette opp urett etter fornorskningen - Sametinget</p>
</body></document>
