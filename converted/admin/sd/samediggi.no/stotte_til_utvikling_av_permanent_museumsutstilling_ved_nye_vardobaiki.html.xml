<document xml:lang="nob" id="no_id"><header><title>Støtte til utvikling av permanent museumsutstilling ved nye Várdobáiki - Sametinget</title><genre code="admin"/><author><unknown/></author><year>2021</year><wordcount>257</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/stotte-til-utvikling-av-permanent-museumsutstilling-ved-nye-vardobaiki.14584.aspx</origFileName><parallel_text xml:lang="sme" location="doarjja_ovddidit_odda_vardobaikki_bissovas_vuorkacajahusa.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title" xml:lang="nno">Støtte til utvikling av permanent museumsutstilling ved nye Várdobáiki</p>
<p><em type="italic">Sametingsrådet bevilger 300 000 kroner til Várdobáiki AS. Midlene skal brukes til å utvikle innhold og design av permanent museumsutstilling i Várdobáikis nye lokaler på Evenskjer. </em></p>
<p>Eirik Larsen    Sámediggi    Etablering av en permanent museumsutstilling er en prioritert oppgave for Várdobáiki museum, hvor målet er å etablere en formidlingsarena for samisk kulturhistorie som holder høy kvalitet.</p>
<p>Sametingsrådets politiske rådgiver Eirik Larsen (NSR) mener at et løft i kunnskapen om det samiske samfunnet, historien og kulturen er avgjørende for at samfunnet skal få større forståelse for regionens samiske befolkning.</p>
<p>– Jeg er glad for at Várdobáiki kan bygge opp en utstilling, og det blir viktig for formidlingen av samisk historie i regionen, sier Larsen.</p>
<p>Várdobáiki museum sitt nedslagsfelt krysser både kommune- og fylkesgrenser, og omfatter hele Sør-Troms og Nordre Nordland, inklusivt Vesterålen. Várdobáiki med museum, barnehage, kultursenter og språksenter har i dag 20 ansatte. I 2017 kjøpte de det gamle Evenskjersenteret. Bygget har blitt renovert, og en betydelig del er satt av til museumsdel, og til formidling og bevaring av regionens samiske kulturarv og kulturhistorie.</p>
<p>Prosjektets mål er å produsere rammer og innhold til Várdobáiki museums permanente kulturhistoriske utstilling. Prosjektet har to innsatsområder; utvikle innholdet til utstillingen, samt skape et utstillingsdesign. Det er hyret inn godt kvalifiserte fagfolk til prosjektet.</p>
<p>– Prosjektet vil kunne løfte institusjonen både faglig og institusjonelt, sier Larsen.</p>
<p>Bevilgningen på 300 000 kroner gis fra tilskuddsordningen Institusjonsutvikling.</p>
<p><em type="italic">For spørsmål eller intervju, kontakt politisk rådgiver i sametingsrådet Eirik Larsen (NSR), mob. 970 80 217, eller epost </em><em type="italic">eirik.larsen@samediggi.no </em></p>
</body></document>
