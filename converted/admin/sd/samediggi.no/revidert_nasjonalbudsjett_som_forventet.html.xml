<document xml:lang="nob" id="no_id"><header><title>Revidert nasjonalbudsjett som forventet - Sametinget</title><genre code="admin"/><author><unknown/></author><year>2023</year><wordcount>334</wordcount><conversion_status type="standard"/><availability><free/></availability><multilingual/><origFileName>https://sametinget.no/oddasat/reviderejuvvon-nationalabuseahtta-nu-go-vurdojuvvon.25935.aspx?sprak=1</origFileName><parallel_text xml:lang="sme" location="reviderejuvvon_nationalabuseahtta_nu_go_vurdojuvvon.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Revidert nasjonalbudsjett som forventet</p>
<p><em type="italic">I dag la regjeringen frem revidert nasjonalbudsjett for 2023. Til Sametinget er det satt av 5 millioner kroner til utvikling av samiske læremidler. Dette er en delvis dekning av Kunnskapsdepartementets kutt på 9 millioner kroner, som ble gjort i statsbudsjettet for 2023.    </em></p>
<p>Runar Myrnes Balto</p>
<p>Sametingsråd med ansvar for budsjett Runar Myrnes Balto (NSR) mener det er bra at Kunnskapsdepartementets kutt delvis er rettet opp.</p>
<p>– Det er et stort behov for samiske læremidler, og behovet er ekstra stort når det gjelder samiske digitale læremidler. Sametinget har fått inn søknader for 65,7 millioner kroner på en tilskuddsordning som det er satt av 15,6 millioner kroner til. Dette forteller at forlagene har kapasitet til å utvikle læremidler, men bevilgningen fra Regjeringen er alt for liten, sier Myrnes Balto.</p>
<p>Regjeringen har i revidert nasjonalbudsjett for 2023 foreslått en tilleggsbevilgning på 12 millioner kroner som følge av ekstraordinær lønns- og prisjustering.</p>
<p>– Sametinget fikk ikke fullt ut dekt lønns- og prisveksten i statsbudsjettet for 2023, derfor er jeg glad for denne tilleggsbevilgningen. Den sikrer at alle som mottar direkte tilskudd over Sametingets budsjett kan opprettholde samme aktivitetsnivå som i 2022, sier Myrnes Balto.</p>
<p>Sametingsrådet hadde i tillegg forventet midler til oppfølging av Sannhets- og forsoningskommisjonens rapport.</p>
<p>– Sametinget behøver midler til å involvere det samiske folket i prosessen etter at sannhets- og forskningsrapporten kommer, og jeg er skuffet over at Regjeringen ikke har lyttet til det, sier Myrnes Balto.</p>
<p>Sametingsrådet er godt i gang med arbeidet med Sametingets budsjett for 2024, og det er store forventninger til statsbudsjettet som kommer til høsten. Da vil det være forventninger til finansiering av forsonende tiltak etter kommisjonsrapporten. I tillegg har regjeringen varslet et samisk kulturløft.</p>
<p>– Et reelt samisk kulturløft kan bare skje med et betydelig løft til det samiske samfunnet gjennom Sametinget. Vi er klare for å prioritere når kulturløftet kommer, sier sametingsråd Runar Myrnes Balto (NSR).</p>
<p><em type="italic">For spørsmål eller intervju, kontakt sametingsråd Runar Myrnes Balto (NSR), tlf </em><em type="italic">+47 977 73 778  , e-post: runar.myrnes.balto@samediggi.no </em>   </p>
</body></document>
