<document xml:lang="nob" id="no_id"><header><title/><genre code="admin"/><author><unknown/></author><wordcount>351</wordcount><conversion_status type="standard"/><availability><free/></availability><submitter name="Kevin Brubeck Unhammer" email="unhammer@fsfe.org"/><multilingual><language xml:lang="nob"/><language xml:lang="sme"/><language xml:lang="eng"/></multilingual><origFileName>http://www.sametinget.no/layout/set/print/Arkiv/Valgperiode-2009-2013/Artikler/Behov-for-samordning-av-kreftene</origFileName><parallel_text xml:lang="sme" location="darbu-ovttastahttit-famuid.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p>Behov for samordning av kreftene / Artikler / Valgperiode 2009 - 2013 / Arkiv / Forsiden - Sametinget</p>
<p type="title">Behov for samordning av kreftene</p>
<p>19. mars 2013</p>
<p>Kunnskapsminister Kristin Halvorsen og Sametingets visepresident Laila Susanne Vars møttes mandag 18. mars for å drøfte oppfølgingen av Butenschønutvalgets utredning om samisk høyere utdanning og forskning.</p>
<p><em type="bold">- Jeg er veldig fornøyd med at Regjeringen nå følger opp Butenschønutvalgets forslag, og ser på hvordan vi sammen kan arbeide for å styrke rekrutteringen til samisk høyere utdanning og forskning. Møtet var nyttig og konstruktivt, sier visepresident Laila Susanne Vars. </em></p>
<p>Sametinget tok opp flere prinsipielle spørsmål med statsråden, blant annet om veien videre for Sámi allaskuvla fra høgskole til vitenskapelig høgskole og urfolksuniversitet, tilpasning av akkrediteringsregelverkets kvantitative krav og spørsmål om behovet for økt rekruttering av samiske studenter til høyere utdanning. Flere større tiltak ble drøftet og det ble diskutert hvordan de ulike tiltakene tas videre i en prosess.</p>
<p><em type="bold">- Jeg vil fremheve den enigheten som var politisk i forhold til satsning på samisk høyere utdanning, spesielt innenfor samisk språk. Her var også behovet for stipender innen master og doktorgradsstudier i samisk språk tema. Dette vil bli fulgt opp videre av statsråden i regjeringen. </em></p>
<p><em type="bold">- Vi drøftet også tiltak om et samordningsråd for samisk høyere utdanning og ble også enig om at det er et stort behov for dette. Dette følges opp snarlig i samråd mellom Sametinget og departementet med hensyn til organisering og etablering. Det var politisk enighet om at det skulle sees på en organisering innenfor UHR systemet, for å sikre at det samiske perspektivet gjennomgående implementeres i UHR-sektoren, og ikke blir noe som blir hengende igjen når det satses nasjonalt, sier Laila Susanne Vars. </em></p>
<p>Videre ble fremtiden for Sametingets femårige rekrutterings og kvalifiseringsprogram i samisk språk for høyere utdanning, og behovet for opprettelse av et nettverk for samisk forskning drøftet. Disse punktene vil følges opp av partene.</p>
<p><em type="bold">- Som ansvarlig for samisk høyere utdanning og forskning på Sametinget, er jeg fornøyd med møtet og at Butenschøn-utvalgets forslag nå følges opp, sier visepresident Laila Susanne Vars. </em></p>
<p><em type="bold">Kontaktperson: </em></p>
<p xml:lang="sme">Visepresident Lalila Susanne Vars , tlf. 977 54 102</p>
</body></document>
