<document xml:lang="nob" id="no_id"><header><title>Gir tilskudd til førstegangsinvestering i fiskebåt og redskaper - Sametinget</title><genre code="admin"/><author><unknown/></author><year>2020</year><wordcount>272</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/gir-tilskudd-til-forstegangsinvestering-i-fiskebat-og-redskaper.8953.aspx</origFileName><parallel_text xml:lang="sme" location="adda_doarjaga_fatnasa_ja_reaidduid_vuosttas_gearddi_investeremii.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Gir tilskudd til førstegangsinvestering i fiskebåt og redskaper</p>
<p><em type="italic">Sametingsrådet gir 400.000 kroner i tilskudd til Frank Gunnar Turi fra Karasjok til førstegangsinvestering i skøyte, redskaper og utstyr til sjøfiske. </em></p>
<p>Frank Gunnar Turi er bosatt i Karasjok kommune og vil nå etablere seg i fiskerinæringen med eget fiskefartøy. Turi er aktiv reineier og elektriker av utdanning, så han har en mangfoldig kompetanse.</p>
<p>– Sametinget ønsker at flere skal etablere seg i fiskerinæringen, og derfor har vi en støtteordning for å stimulere til fartøysanskaffelse og for at flere skal ta opp det kystnære fisket, sier sametingsråd Silje Karine Muotka (NSR).</p>
<p>Sametinget ser at det i løpet av de siste ti årene har skjedd en positiv utvikling når det gjelder kvinner og menn som vil bli fiskere, flere kjøper fiskebåter og en del nedlagte fiskemottak åpnes og rustes opp. De positive tendensene i sjøsamiske områder kan blant annet tilskrives Sametingets nærings- og fiskeripolitikk. Sametinget har brukt betydelige ressurser på å få til en fiskeripolitikk som gjør det mulig å fiske lokalt, samt yte tilskuddsmidler til kjøp av båter og opprustning av fiskemottak i sjøsamiske områder.</p>
<p>– Denne saken kan man se som ett typisk uttrykk for at samiske næringsaktører tenker fleksibelt og at de bygger sin næringsutøvelse på kombinasjoner av næringer. Jeg syns det er en veldig positiv forklaring på at også aktører fra innlandskommunene i Sápmi nå etablerer seg i fiskerinæringen, sier Muotka.</p>
<p>Tilskuddet på 400.000 kroner bevilges fra tilskuddsordningen Tilskudd til primærnæring. Søknaden er innenfor målgruppe og prioriteringene i Sametingets budsjett for marine næringer i 2020.</p>
<p><em type="italic">For spørsmål eller intervju, kontakt sametingsråd Silje Karine Muotka (NSR) </em><em type="italic">, mob. +47 984 87 576, silje.karine.muotka@samediggi.no </em></p>
</body></document>
