<document xml:lang="nob" id="no_id"><header><title>3,3 millioner til utvikling av pedagogisk materiell i barnehager - Sametinget</title><genre code="admin"/><author><unknown/></author><year>2024</year><wordcount>309</wordcount><conversion_status type="standard"/><availability><free/></availability><multilingual/><origFileName>https://sametinget.no/oddasat/3-3-miljovnna-ruvnnu-ovddidit-pedagogalas-avdnasiid-manaidgarddiide.33114.aspx?sprak=1</origFileName><parallel_text xml:lang="sme" location="3_3_miljovnna_ruvnnu_ovddidit_pedagogalas_avdnasiid_manaidgarddiide.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">3,3 millioner til utvikling av pedagogisk materiell i barnehager</p>
<p><em type="italic">Fire ulike prosjekter har fått bevilget midler til å utvikle pedagogisk materiale med samisk innhold på samiske språk. </em></p>
<p><em type="italic">Davvi Girji AS </em>har fått 677 293 kroner til prosjektet Árraoahppan jietnagovvakoarttat, som er en læringspakke med 140 kort og kortmaskin. Hvert kort har et bilde, et begrep og en lyd. Når kortene settes inn i maskinen spiller de av lyd sammen med ord og bilde. </p>
<p><em type="italic">Grom AS </em>mottok 800 000 kroner til prosjektet Troll i ord – Utvidning 2024. Troll i ord er en serie eventyr på digital plattform. Den skal ivareta det samiskspråklige mangfoldet i barnehagene. Med prosjektet vil de utvide det samiske innholdet med veiledning via nettkurs. De vil og utforme en samisk eventyr-app, med fortellerstemmer på nord-, sør- og lulesamisk. I tillegg vil det digitale innholdet komme med begrepstrening og aktiviteter knyttet til samisk levesett, om hvordan vi forvalter naturen og bruker den som ressurs. </p>
<p><em type="italic">Trøndelag fylkeskommune </em>ble tildelt 900 000 kroner til prosjekt <span type="quote">«Sansepakke – aktiviteter med utgangspunkt i de 8 årstidene»</span>, og delprosjekt <span type="quote" xml:lang="sma">"Tjaktje jïh tjaktjedaelvie"</span>. Læremiddelet vil ha tekster, lyder, illustrasjoner, filmklipp og visualiseringsverktøy. Det utvikles og en aktivitetsbok tilhørende prosjektet. På denne måten får barna brukt sine ulike sanser i aktivitetene. </p>
<p><em type="italic">Tv2 Skole </em>har fått bevilget 950 000 kroner til prosjekt for utvikling av språkstimulerende materiell for barnehagen. Materialet vil være på nord-, sør-, og lulesamisk. Prosjektet vil utvikle verktøy for grunnleggende begrepslæring. Dette gjøres ved hjelp av video, spill, illustrerte e-bøker, som på en engasjerende og morsom måte lærer barna grunnbegreper. </p>
<p>– Disse prosjektene gir viktig støtte til samisk språkopplæring som jeg håper vi merker ringvirkningene av i årene fremover, med en god styrking av de samiske språkene, sier Sametingsråd Mikkel Eskil Mikkelsen.</p>
<p>Tilskuddene på til sammen kr 3 327 293 er gitt fra tilskuddsordningen Tilskudd til utvikling av pedagogisk materiell til barnehager.</p>
</body></document>
