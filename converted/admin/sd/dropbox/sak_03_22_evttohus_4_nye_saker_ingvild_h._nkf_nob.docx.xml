<document xml:lang="nob" id="no_id"><header><title/><genre code="admin"/><author><unknown/></author><wordcount>187</wordcount><conversion_status type="standard"/><availability><license type="standard"/></availability><multilingual/><origFileName>sak 03 22 evttohus 4 nye saker Ingvild H. NKF nob.docx</origFileName><parallel_text xml:lang="sme" location="sak_03_22_evttohus_4_nye_saker_ingvild_h._nkf_sme.docx"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p>Flere kvinner i fiskeriene Sametinget har bidratt til å fornye kystfisket gjennom sine tilskuddsordninger. Gjennom mangeårig satsning har tilskudd til den minste flåten gitt flere arbeidsplasser i kystsamfunnene og bidratt til å senke fraflyttingstrenden, men fremdeles sliter kysten med fraflytting og tomme hus. Alle samfunn trenger både kvinner og menn, men statistikken viser dessverre at det flest menn som benytter seg av muligheten for å etablere seg med egen båt. Samtidig ser vi at flere kvinner gjerne vil bli fiskere. Nordkalottfolket mener Sametinget må se på ordninger som kan rekruttere flere kvinner inn i fiskeriyrket, og på den måten være et bidrag til å opprettholde kjønnsbalansen i kystens små og store samfunn. Det optimale målet må være at Sametinget finansierer like mange kvinnelige som mannlige etablerere innen fiskeriene. For å nå et slikt mål bør Sametinget bl.a. vurdere å øke finansieringsandelen til kvinnelige fiskere og på den måten stimulere til flere kvinnelige etablerere. Nordkalottfolket ber Sametingsrådet å komme tilbake til plenum med en handlingsplan som skisserer ulike tiltak som kan bidra til å øke andel kvinner i fiskeriene og hvordan styrke deres rolle i denne viktige næringen.</p>
</body></document>
