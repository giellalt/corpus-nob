<document xml:lang="nob" id="no_id"><header><title/><genre code="admin"/><author><unknown/></author><wordcount>1117</wordcount><conversion_status type="standard"/><availability><license type="standard"/></availability><multilingual/><origFileName>sahkavuorru Runar nob.docx</origFileName><parallel_text xml:lang="sme" location="sahkavuorru_runar_sme.docx"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p xml:lang="dan">Møteleder,</p>
<p>Vi har et samfunnsproblem. Det er for mye vold og overgrep i samiske samfunn. Overgrep. Vold i hjemmet – vold utenfor hjemmet. Det er vondt å tenke på det. Vondt å snakke om det. Men det er vår jobb som folkevalgte på Sametinget. Vi er valgt inn for å ta ansvar. Og det skal vi gjøre.</p>
<p>Derfor har sametingsrådet fremmet denne redegjørelsen til plenum. Denne debatten er en mulighet for representantene å delta i den viktige diskusjonen for Sápmi. Hvordan skal vi bygge et voldsfritt samisk samfunn? Hva kan Sametinget gjøre, og hvordan skal vi bidra til at myndighetene får gjort sitt?</p>
<p>Utgangspunktet for debatten i dag er den nasjonale handlingsplanen <span type="quote" xml:lang="dan">«Frihet fra vold»</span>. Jeg er veldig takknemlig for at justisminister Emilie Enger Mehl er til stede og overværer dagens debatt. Til tross for at det var den forrige regjeringen som la frem handlingsplanen. Og det sier noe om viktigheten av saken. Jeg vil gjerne takke ministeren for sin hilsen til plenum, som signaliserer at også den regjeringen ønsker å ha et intensivt arbeid på</p>
<p>Møteleder. Dette er den første handlingsplanen med et eget kapittel om samiske samfunn, og Sametinget har gitt innspill til og konsultert om innholdet. Det er et gjennombrudd for Sametingets innsats. Og et gjennombrudd i den forstand at nasjonale myndigheter ser at de har et ansvar når det kommer til arbeidet med å forhindre volden. For mye av ansvaret ligger hos staten. De har:</p>
<list><p type="listitem">Ansvar for at vi har nok forskning og kunnskap om utfordringene.</p>
<p type="listitem">Ansvar for at politiet har kunnskap om samiske forhold - og at politifolk som er i samiske samfunn vet hvordan de skal møte vold og overgrep – som for eksempel reindriftspolitiet.</p>
<p type="listitem">Ansvar for at samer også har et fungerende og tilpasset hjelpeapparat når det går ille, og før det går ille. For eksempel at vi har krisesentre i samiske områder, med språk og kulturkompetanse. At vi har krisetelefoner som varer på samisk.</p>
</list><p>Møteleder, de som bryter ut av situasjoner med vold gjør noe som ofte krever mye av dem. Kanskje går de gjennom de mest belastende og dramatiske periodene av sine liv. Da må de få uttrykke seg på sine morsmål hele veien. Det hviler et stort ansvar på staten å sørge for dette. I møte med politiet og domstoler. Og ikke minst i møte med krisesentre.</p>
<p>Krisesenteret er i det norske systemet et kommunalt ansvar. Men det bør ikke staten gjemme seg bak. Små samiske kommuner mangler ressursene til å løse utfordringene på egen hånd. Det må tenkes større for å opprette krisesentertilbud til den samiske befolkningen. Vi bør løfte blikket fra de kommunale grensene og søke alternativer med regionale eller nasjonale samiske løsninger.</p>
<p>Tiltak 58 i handlingsplanen har i så måte vært et positivt bidrag. Regionalt samisk kompetansesenter – RESAK – har nå blitt omgjort til Nasjonalt samisk kompetanse senter for barnevern, familievern og krisesentre (NASAK). Tidligere denne uken har jeg hatt møte med NASAK, der vi blant annet har diskutert krisesentersituasjonen, og hvordan vi sammen kan bidra til løsninger. Vi har kommet frem til et felles initiativ for å fasilitere samsnakking. Hvis kommunene vil det – så ønsker sametingsrådet (sammen med NASAK) å være en støttespiller for felles løsninger. Men eventuelle felles løsninger vil måtte kreve støtte fra staten – faglig og ikke minst økonomisk. Det må vi insistere på – fordi det er et statlig ansvar å sørge for at samiske voldsofre har forsvarlige tilbud.</p>
<p>Et annet ansvar som staten utvilsomt har, er å sørge for at politiet har kompetansen på samiske språk og samiske forhold. I hele det samiske området. Det er kanskje spesielt viktig der politiet kommer i møte med barn som har opplevd eller vært vitne til kriminalitet. Og handlingsplanens tiltak nr. 66 omhandler nettopp Statens Barnehus i samiske områder i Finnmark. Sametingsrådet ønsker velkommen opprettelsen av et barnehus i Finnmark.</p>
<p>Vårt standpunkt er at det må være mulig for samiske barn å møte politiet lokalt i de samiske lokalsamfunnene – man skal ikke måtte reise fra Kautokeino til Kirkenes – da kan man like godt reise til Tromsø. Ut over det tror jeg det er klokt for Sametinget å prøve å styre unna en lokaliseringskamp. Det viktigste må være at det er et tilbud som er tilgjengelig nært samiske barn.</p>
<p>Staten har også ansvar for forskning, kunnskap og informasjon. Noe som går igjen i flere av tiltakene i handlingsplanen. Det er utrolig viktig at vi lærer mer om problemet. Hvem er gjerningsmann og offer og hvorfor skjer det? Dette er blant spørsmålene folkehelseundersøkelsen SAMINOR 3 planlegger å kartlegge, og mitt budskap til Regjering og Storting vil være å sikre dem finansiering over statsbudsjettet til neste år. Vi trenger kunnskapen og vi trenger ressursene til å forske på funnene etterpå.</p>
<p>Møteleder, denne redegjørelsen er ment å invitere til diskusjon om statens handlingsplan knyttet til vold i Sápmi – men like mye for å reflektere rundt vårt eget ansvar – hva kan og bør vi gjøre?</p>
<p>Sápmi er klar for å anerkjenne at volden er et problem – og å si det høyt. Som et neste steg tror jeg at det samiske samfunnet må reise seg og trekke en klar strek mellom hva som er akseptabelt og hva som er uakseptabelt. Vold og overgrep <em type="italic">er </em>uakseptabelt – i alle sine former. Det bør vi slå fast gang på gang, og det bør alle aktører i samfunnet vårt gjøre. Som folkevalgte i det samiske samfunnet kan og bør vi gå foran. </p>
<p>Det er enkelt å peke på at vi som politikere ikke kan vedta samfunnsendringer som går på kultur og holdninger. Men mitt budskap til mine kolleger i Sametinget, møteleder, det er at vi kan så absolutt kan gjøre en forskjell – selv om politiske vedtak i seg selv ikke skaper endring. Det vi foretar oss og sier i offentligheten – det har en verdi.</p>
<p>Jeg kan se for meg at vi fra Sametinget inviterer hele samfunnet vårt med på å erklære nulltoleranse mot vold. Hvis vi klarer å dyrke en kultur av nulltoleranse på alle nivå, så vil det være vanskeligere å se mellom fingrene når man har kjennskap til vold. Det være seg i skolen, idrettslaget, menigheten, slekta, på arbeidsplassen eller i reinbeitedistriktet. Vi kan og skal ikke akseptere – og her kan vi være med på å påvirke.</p>
<p>Som en del av oppfølgingen av Sametingets likestillingsmelding <span type="quote" xml:lang="smj">«Sábme jállu»</span>, hvor vold i samiske samfunn er et av kapitlene, skal Sametinget utforme en egen handlingsplan for Sametinget. Når sametingsrådet nå inviterer til debatt om denne redegjørelsen – så håper jeg å få både innspill og inspirasjon til denne handlingsplanen også. Hva er Sametingets ansvar og hvordan kan vi bidra til å forebygge vold i det samiske samfunnet?</p>
<p xml:lang="nno">God debatt! Takk møteleder.</p>
</body></document>
