<document xml:lang="nob" id="no_id"><header><title/><genre code="admin"/><author><unknown/></author><wordcount>468</wordcount><conversion_status type="standard"/><availability><license type="standard"/></availability><multilingual/><origFileName>Runar Myrnes Balto sáhkavuorru dievasčoahkkimii nob.docx</origFileName><parallel_text xml:lang="sme" location="runar_myrnes_balto_sahkavuorru_dievascoahkkimii_sme.docx"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p xml:lang="nno"><em type="italic">Innlegg </em></p>
<p xml:lang="dan">Møteleder,</p>
<p>Latterliggjøring, trakassering og samehets er dessverre utbredt i det norske samfunnet. Tall fra den ferske Miha-undersøkelsen om unge samers psykiske helse viser at de fleste samiske ungdommer har opplevd negative fordommer mot samer, og at 3 av 4 har opplevd diskriminering. Senest i helga leste vi en sak om at samiske skolelever blir mobbet fordi de er samiske.</p>
<p>Vi snakker om et folkehelseproblem. Store psykiske og fysiske belastninger, som legges oppå de åpne sårene som fornorskningspolitikken har etterlatt. Det er bra at Stortinget erkjente at fornorsknignen kaster skygger inn i vår tid, og sannhets og forsoningskommisjonens rapport og det som må komme etter det blir viktig. Men det er ikke nok med erkjennelse. Tiltak må gjøres nå for å få stoppet samehetsen, som er en historisk arv fra fornorskningstiden.</p>
<p>Vi må gjøre jobben der samehetsen skjer. Og veldig mye av det skjer i hverdagen. På arbeidsplassen, i skolen og på fritidsaktiviteter. I timen eller friminuttet. På teamsmøtet og i kantina. Alle samer kjenner til dette. Og vi har en kulturell selvforsvarsmekanisme som mange av oss lærer som barn. Dette må vi bare tåle.</p>
<p>Men vi skal ikke tåle det. Derfor sier vi doarvál dál. I Tromsø fikk jeg være med på å ta initiativ, sammen med samiske miljøet, kommunens politiske ledelse og Tromsø Idrettslag (TIL) til oppropet #doarváidál for ned foten for samehetsen. Responsen var overveldende god både blant aktører i Tromsø og blant enkeltmennesker på sosiale medier. Dette viser at det er vilje til å ta tak, og at vi har mange med oss.</p>
<p>Dette kan og bør bygges videre på, og en rolle Sametinget kan fylle er å bidra til kunnskap og verktøy til de som er ledere på arenaer der samehets kan forekomme, i arbeidsplasser, skolen eller frivilligheten. Sametingsrådet oppfordres til å ta et initiativ til nettbaserte kurs om samehets, sammen med ombudene, fagorganisasjonene, idretten, KS og NHO. De kan for eksempel hete #dohketmu.</p>
<p>Slike kurs må ha som formål å bevisstgjøre arbeidsgivere, skoleledere og ledere innenfor frivilligheten på problemet med samehets og hva som kan gjøres når dette opptrer. Utformingen må være slik at også den enkelte same får kunnskap og trygghet om de nødvendige redskapene til å ta slike forhold opp i klassen, på arbeidsplassen, eller hvor det enn oppstår i hverdagen. Tiden er inne for at lokale ledere over alt tar et skikkelig ansvar når samehetsen forekommer.</p>
<p>For Sápmi er det å stå opp og si #doarváidál og #dohketmu, en del av en internasjonal bevegelse der minoriteter og undertrykkede grupper sammen med gode venner i samfunnet står opp og setter ned foten. Dette er kanskje vår versjon av Black lives matter. Og Sametinget kan og bør ta en tydelig rolle, og bidra der vi kan. Kurs som dette kan være en god måte som kanskje kan bidra til strukturelle endringer.</p>
</body></document>
