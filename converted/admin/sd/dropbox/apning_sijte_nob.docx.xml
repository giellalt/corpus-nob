<document xml:lang="nob" id="no_id"><header><title/><genre code="admin"/><author><unknown/></author><wordcount>351</wordcount><conversion_status type="standard"/><availability><license type="standard"/></availability><multilingual/><origFileName>Åpning Sijte nob.docx</origFileName><parallel_text xml:lang="sme" location="apning_sijte_sme.docx"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p><em type="italic">Åpning ny utstilling Saemien Sijte 23. oktober 2022 </em></p>
<p>Ved Sametingspresident Silje Karine Muotka</p>
<p>Deres majestet, kjære venner</p>
<p>17. juni var en stor dag for oss alle, for åarjel-saepmie og alle saepmie. Endelig kunne vi åpne det nye, flotte museumsbygget som vi alle ventet så lenge på. Det er flott å kunne være med på åpninga av en ny utstilling her sammen med dere.</p>
<p>Saemien sijte har fått gode fasiliteter. Museet vil dermed være godt rustet til å oppfylle sitt viktige samfunnsansvar som formidler av sørsamisk og samisk kultur, kulturarv, språk, historie og som en sentral møteplass i vår samtid.</p>
<p>Kulturarven er svært viktig for oss. Den forteller oss om vår historie, og bidrar til å forme vår identitet og tilhørighet. Det er et sentralt prinsipp at samer og andre urfolk sjøl skal kunne ta vare på, forske og formidle vår egen kulturarv.</p>
<p>Endelig er Saemien Sijte også i stand til å ta imot kulturarvgjenstander. I februar kom 160 gjenstander knytta til den sørsamiske kulturarven gjennom det store Bååstede-prosjektet. Da kom også endelig Njaarke-Næjlan gievrie hjem igjen til Saepmie, etter å ha vært i fremmede hender i nesten 300 år. Dette er en kulturskatt av særlig seremoniell betydning, og vi gleder oss over det.</p>
<p>Vår store pioner Elsa Laula Renberg kjempa en kamp for å organisere samene. Dette for å kunne stå sterkere imot alle de ulike utfordringer samer møter på. Elsa Laula Renberg sitt arbeid har satt varige spor hos oss, og vi kjemper fortsatt mange av de samme kampene. Jeg håper og tror ho ville vært stolt av oss i dag.</p>
<p>Det var en stor dag da Albert Jåma, som er etterkommer av Elsa Laula Renberg, kom innom her på Saemien Sijte for å gi fra seg et viktig bidrag, nemlig sentrale gjenstander knytta til Elsa Laula Renbergs liv og virke. Jeg gleder meg til å se disse.</p>
<p>En av våre viktige kampsaker i dag er språket. Vårt hjertespråk er truet. Det sørsamiske i særdeleshet. Vi har derfor en stor oppgave i å videreføre denne delen av vår kulturarv, slik at vi kan gi den videre til kommende generasjoner.</p>
<p xml:lang="sma">Gæjhtoe!</p>
</body></document>
