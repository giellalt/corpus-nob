<document xml:lang="nob" id="no_id"><header><title/><genre code="admin"/><author><unknown/></author><wordcount>277</wordcount><conversion_status type="standard"/><availability><license type="standard"/></availability><multilingual/><origFileName>Stortingsmelding komite nob.docx</origFileName><parallel_text xml:lang="sme" location="stortingsmelding_komite_sme.docx"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p>Forslag 1.1</p>
<p>Forslag (erstatter rådets innstilling): Norge preges i dag av en økende inflasjon, høye strøm- og drivstoffpriser og økende renter. Den økonomiske situasjonen vil kunne sette både personlig og næringsøkonomi i fare, dette inkluderer også i det samiske samfunnet. Velferdssamfunnets økonomiske sikkerhetsnett rundt denne andelen av befolkningen må forsterkes. I tillegg til den generelle økonomiske situasjonen preges de samiske samfunnene av distriktsutfordringer og fraflytting. Uten levende samiske bygder har vi ikke lenger levende samiske språk og kultur. Sametingets mål om levende samiske samfunn med levende samiske språk og kultur krever befolkning i samiske bygder. Det har lenge vært kjent at befolkningsutviklingen i Nord-Norge, inkludert samiske områder, har en negativ utvikling. I undersøkelser kommer faktorer som dårlig variasjon i arbeidsmarkedet, i både privat og offentlig sektor, samt dårlig tjenestetilbud i kommunene som avgjørende for flytting. Sametinget mener Regjeringen har et ansvar for å tilrettelegge for stedsuavhengig arbeidsplasser i den statlige forvaltningen og sikre at hele landet får tilgang til de samme velferdstjenestene i sine lokalsamfunn. Sametinget ber om at det settes inn innsats for næringsutvikling i Nord-Norge, etablering av gründer- og entreprenørprogrammer samt forsterket innsats innen samferdsel og andre infrastrukturtiltak som gir adgang til både marked og utvikling av nye produkter og tjenester. Finnmark er full av naturressurser som grunnlag for en positiv utvikling av utmarksnæringer, dersom planverket hadde tillatt utnytting av disse ressursene. I dag står blant annet motorferdselslovgivningen i veien for utvikling innen denne bransjen. Å forhindre fraflytting handler også om å sikre bo- og bli-lyst. Bo- og bli-lyst avhenger av mange faktorer som stedsutvikling, stolthet og ettermiddagsøkonomi. Sametinget ber også om at bolystprogrammene styrkes og at planverk som hindrer bolyst-prosjekter blir ryddet av veien.</p>
</body></document>
