<document xml:lang="nob" id="no_id"><header><title/><genre code="admin"/><author><unknown/></author><wordcount>241</wordcount><conversion_status type="standard"/><availability><license type="standard"/></availability><multilingual/><origFileName>PMR tilskudd nob.docx</origFileName><parallel_text xml:lang="sme" location="pmr_tilskudd_sme.docx"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p><em type="italic">Sametinget tar i bruk ny tilskuddsportal. – Den nye portalen vil gjøre det lettere å søke om tilskudd, sier sametingsråd Henrik Olsen (NSR). </em></p>
<p>Sametinget vedtok i 2018 en digitaliseringsstrategi der blant annet et av målene er at den samiske befolkningen har et godt digitalt tilbud. Et av tiltakene i strategien er digitalisering av tilskuddsforvaltningssystemet.</p>
<p>– Sametinget har jobbet lenge med å realisere prosjektet og vi er veldig fornøyde med at vi nå kan lansere de første ordningene i det nye systemet, sier Olsen.</p>
<p>Tilskuddsportalen skal tas i bruk for alle Sametingets tilskuddsordninger innen utgangen av året.</p>
<p>– Den nye tilskuddsportalen vil i tillegg til å gi brukerne en bedre brukeropplevelse, også være et viktig verktøy for effektivisering av saksbehandlingen samt å måle effekten av tilskuddene som innvilges, sier Olsen.</p>
<p>I den nye portalen vil man finne alt på én plass. Søknadsskjema, status for innsendte søknader og rapportering av tilskudd gjøres i portalen. Man kan også ha enklere dialog med saksbehandler.</p>
<p>I første omgang lyses tre tilskuddsordninger ut i portalen fra 1. september:</p>
<list><p type="listitem">Stipend for høyere utdanning</p>
<p type="listitem">Marine næringer</p>
<p type="listitem" xml:lang="nno">Variert næringsliv</p>
</list><p>– Systemet er under stadig utvikling og vi ber derfor våre brukere om å ha tålmodighet med oss om de støter på uforutsette utfordringer. Vi vil ha folk på plass som vil kunne veilede brukerne hvis det skulle være behov for det, sier sametingsråd Henrik Olsen.</p>
<p><em type="italic">For spørsmål og intervju, kontakt sametingsråd </em><em type="italic">Henrik Olsen (NSR), mob. +47 907 75 219, henrik.olsen@samediggi.no </em></p>
</body></document>
