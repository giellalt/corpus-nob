<document xml:lang="nob" id="no_id"><header><title/><genre code="admin"/><author><unknown/></author><wordcount>249</wordcount><conversion_status type="standard"/><availability><license type="standard"/></availability><multilingual/><origFileName>plenumssak sametingets forretningsorden nob.docx</origFileName><parallel_text xml:lang="sme" location="plenumssak_sametingets_forretningsorden_sme.docx"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p>ny paragraf til forretningsorden: § 33 Behandling og avgjørelse om habilitet Sametinget som folkevalgt parlament anvender forvaltningslovens § 6 vedrørende habilitet. Representantene er selv pliktige til å skriftlig melde ifra til plenumsleder om forhold som kan føre til inhabilitet. Dette gjøres i god tid før saken skal behandles i komité og plenum. Plenumsledelsen utformer en skriftlig innstilling som gjøres tilgjengelig for samtlige representanter, og fremlegger denne muntlig for komité og/eller plenum. Plenumsledelsen skal i sin innstilling basere seg på plenums langvarige anvendelse og praktisering av habilitetsreglene. Dersom en habilitetsinnsigelse fremkommer under behandling av saken, kan møteleder fravike kravet om skriftlighet til innstillingen. Representantene som har habiliteten til behandling, trer ut av møtet under behandling av habiliteten. Representantene kan uttale seg om habilitetsspørsmålet før de trer ut av møtet. Dersom det er flere representanter som har habiliteten til behandling, trer alle ut av møtet fram til samtlige habilitetsspørsmål er behandlet. Før spørsmålet avgjøres og i de tilfeller hvor plenumsledelsen har innstilt på at vedkommende er inhabil, bør varamedlem innkalles til å møte og delta ved avgjørelsen. Dersom det er reist så mange habilitetsinnsigelser at komité- eller plenumsmøte ikke vil være vedtaksført, deltar samtlige medlemmer i behandlingen av hverandres habilitet. Møteleder styrer debatten vedrørende habilitet. Debatten avsluttes når møteleder anser det som hensiktsmessig. Habilitetsinnsigelser som helt klart ikke vil føre frem, kan avvises av møteleder. Det er kun plenumsledelsens innstilling som legges til grunn ved votering, representantene stemmer for eller imot denne. For øvrig gjelder § 25 i forretningsorden om protokolltilførsler.</p>
</body></document>
