<document xml:lang="nob" id="no_id"><header><title/><genre code="admin"/><author><unknown/></author><wordcount>1058</wordcount><conversion_status type="standard"/><availability><license type="standard"/></availability><multilingual/><origFileName>Merknad 2.2 og 3.2 nob.docx</origFileName><parallel_text xml:lang="sme" location="merknad_2.2_og_3.2_sme.docx"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p>Merknad 2.2: Komiteens medlemmer mener at det for Sametinget bør være et viktig prinsipp at våre etterkommere skal også kunne bo der de ønsker, ha arbeid og tilhøre sterke samiske fellesskap med ressursområder og ressurser tilgjengelig. Komiteens medlemmer mener at Sametingets mål bør være å legge til rette for å skape flere arbeidsplasser og attraktive lokalsamfunn. En variert bosetting og samfunnsstruktur gir større muligheter for å ivareta samisk kultur, språk og næringsliv. Utmarken, og bruk av denne, er viktig for alle i Sápmi. Naturen er viktig å kunne høste av, og til rekreasjon. Komiteens medlemmer mener også at Sametinget må sikre det materielle grunnlaget for at samiske samfunn består og utvikles. Vi vil bygge på de kultur- og naturgitte fortrinn vi har, blant annet utmarkens verdi for næring og tradisjonell bruk. Det å ha egen matproduksjon blir mer og mer vesentlig. En balansert rovdyrforvaltning vil derfor være noe av det viktigste for å kunne ha levedyktige bygder og samiske samfunn. Det må settes inn sterkere tiltak for å forebygge rovviltskader, og det må arbeides for at samisk tradisjons- og erfaringsbasert kunnskap blir en del av kunnskapsgrunnlaget i statsforvaltningen. Blant annet bør folkerettslige prinsipper prøves mot Bernkonvensjonen, og eventuelle rettslige prosesser må følges opp på dette grunnlaget. Komiteens medlemmer mener at Sametingets næringspolitikk er å legge til rette for nyskaping, ved å kombinere nye næringer samt store og små aktører. Samfunnsøkonomisk vekst, verdiskaping og lønnsomhet i utnyttelsen av ressurser skal måles i bosetting og skapte arbeidsplasser lokalt. Komiteens medlemmer mener også at Sametinget skal være en støttespiller for kommunens arbeid i å utvikle nye arbeidsplasser. Det må i større grad jobbes for etablering av kompetansearbeidsplasser og nye næringer i de samiske kommunene og distriktskommuner. Vi må kunne tilby unge mennesker med høyere utdanning et variert arbeidsmarked i de samiske kommunene dersom vi skal snu den negative befolkningsutviklingen i disse kommunene. Å opprettholde Sametingets desentraliserte struktur er viktig i denne sammenhengen. Komiteens medlemmer mener at Sametinget skal være en sterk bidragsyter til utvikling, gjennom dialog med arbeidslivsorganisasjonene. I mange samiske samfunn er jordbruk og fjordfiske viktige næringer for et variert og bærekraftig livsgrunnlag. Det er derfor viktig at disse tradisjonelle næringsveiene også anerkjennes som likeverdige samiske næringer. Komiteens medlemmer mener at Sametinget skal medvirke til at Finnmarkseiendommen i sin forvaltning sikrer aktiv bruk av tilgjengelige arealer. Fiskeri og havbruk er viktige næringer i våre kystsamfunn. Ressursene i havet tilhører fellesskapet og skal utnyttes på en økologisk bærekraftig måte, slik at det skapes arbeidsplasser og verdier for en sterk bosetting ved kyst og fjord. Prinsippet om at nærhet gir rett må gjelde. Utnyttelse av ressursene skal bidra til å sikre sjøsamenes rett til fiske, slik at man kan leve av det. Forvaltningen av ressursene i havet skal ha som målsetting å utvikle sterke bestander og høstingsmetoder som gir best mulig langtidsutbytte. Komiteens medlemmer mener at Sametinget har en ambisjon om en fremtidsrettet reindriftsnæring hvor næringsgrunnlaget sikres, slik at språk, kultur og natur fortsatt skaper arbeidsplasser, inntekter og merverdi for fellesskapet Komiteens medlemmer mener at Sametinget skal tilrettelegge for at reindriften har tilstrekkelig med ressurser for å ivareta sine rettigheter som en likeverdig part i forhold til myndighetene. Komiteens medlemmer mener at Sametinget også vil sikre at reindriften har tilstrekkelig og forutsigbare rammevilkår for sin drift, og at de får inntektsgrunnlag på lik linje med andre primærnæringer. Landbruket skal bidra til bosetting og verdiskaping. Komiteens medlemmer mener at Sametinget ønsker en bærekraftig og variert struktur i jordbruket i samiske områder, med tilrettelagt infrastruktur og driftsgrunnlag. Komiteens medlemmer mener at Sametinget vil utnytte de mulighetene store dyrkingsareal og beiteland gir for landbruksproduksjon og matvareberedskap. Komiteens medlemmer mener at Sametinget skal bidra med kapital og politisk påvirkning for å sikre at landbruket i de samiske områdene i størst mulig grad opprettholder kjøtt- og melkeproduksjon. Dette for å skape trygghet i distriktsjordbruket. Sentralisering av produsentmiljø og svekket importvern presser priser og forstyrrer balansen i markedet. Komiteens medlemmer mener at Sametinget ønsker å skape flere tilbud innenfor samiske utmark- og opplevelsesnæringer basert på samisk kultur og tradisjon. Komiteens medlemmer mener videre at Sametinget vil bidra til å utvikle flere samiske kulturnæringer og opplevelsestilbud basert på samisk kultur og samiske matspesialiteter, herunder utdanning innen samisk reiseliv og hjelp til markedsføring. Vi skal selv være i førersete for å videreutvikle utmarks- og opplevelsesnæringen med forankring i vår egen historie, kultur og bosetting. Dette for å sikre lokalt eierskap og flere arbeidsplasser som kommer våre samfunn til gode. Merknad 3.2: Komiteens medlemmer registrerer at Sametingsrådet har fulgt opp en del av forslagene opposisjonen fremmet under behandlingen av Šattolaš Sápmi i 2019. Det er gledelig at Sametingsrådet nå ønsker å vedta en del av de viktige momentene som ble debattert i plenum. Blant annet er komiteens medlemmer glade for at Sametingsrådet ikke lenger ønsker å innskrenke STN-området slik flertallet vedtok i 2019. Komiteens medlemmer håper dog Sametingsrådet ser mulighetene i å spisse tiltakene mot forskjellige næringer og sektorer periodevis. Det er samtidig gledelig at Sametingsrådet i forslag til revidert utgave av Šattolaš Sápmi nevner at Sametinget må vurdere å opprette et eget investeringsfond. Også dette er i tråd med forslag fra opposisjonen fra 2019. Bargiidbellodat fremmet da forslag om et risikovillig investeringsfond (Innovasjon Sápmi) som et samarbeid mellom Sametinget, Innovasjon Norge, utdanningsinstitusjoner og andre. I det opprinnelige Šattolaš Sápmi ble det også under kapittel 5.4.2 henvist til forslaget fra Bargiidbellodat: <span type="quote">«Fondet kan etableres etter en modell som tilsvarer Innovasjon Sápmi»</span>. Komiteens medlemmer oppfordrer Sametingsrådet til å se på forslaget til ny sak fra Bargiidbellodat om Innovasjon Sápmi, og innlede et samarbeid med Sápmi næringshage, Innovasjon Norge, Interreg/Interreg Sápmi, forsknings- og utdanningsinstitusjoner i området, samiske primærnæringer, fylkene samt investorer og eksterne finansielle partnere. På sikt kan det også være ønskelig å utvide programmet til å gjelde hele Sápmi gjennom samarbeid med de andre sametingene. Det er forøvrig forslag om flere gode tiltak i Menon-rapporten Varanger=Utvikling av 2021 (Menon publikasjon Nr. 135/2021). Komiteens medlemmer er enig med Menon om at flere fjernarbeidsplasser kan være et viktig distriktspolitisk grep spesielt i de tradisjonelt samiske områdene. Da er det viktig med avklaring om eksempelvis fjernarbeidsplasser i Finnmark er fritatt for arbeidsgiveravgift. Videre er Sametinget enig i at tiltak som dobling av satsen for avskrivning av studielån samt dobbel barnetrygd kan være med på å sikre fortsatt bolyst i våre områder. Næringsutvikling er avhengig av folk - og dermed er slike tiltak viktige for Sametinget.</p>
</body></document>
