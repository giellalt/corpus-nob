<document xml:lang="nob" id="no_id"><header><title/><genre code="admin"/><author><unknown/></author><wordcount>208</wordcount><conversion_status type="standard"/><availability><license type="standard"/></availability><multilingual/><origFileName>FeFo ferte váldit eret lihttoláigohandivvaga nob.docx</origFileName><parallel_text xml:lang="sme" location="fefo_ferte_valdit_eret_lihttolaigohandivvaga_sme.docx"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p>Sametinget mener FeFo må ettergi forpaktningsavgiften til foreninger og lag som gjør en aktiv innsats mot pukkellaksinvasjonen. Totalt forvalter FeFo og forpakterne over 50 elver i Finnmark og det er i 2023 forventet en betydelig økning av pukkellaks. FeFo har ved unntakstilfeller muligheter til å ettergi forpaktningsavgiften jfr punkt 3.1 i retningslinjene til Finnmarkseiendommen som gjelder forpaktning av vassdragene.</p>
<p>Pukkellaksinvasjonen er et slikt unntakstilfelle, og som grunneier bør FeFo gjøre alt i sin makt for å bistå lag og foreninger i kampen mot den uønskede arten. Derfor må FeFo i tillegg til å følge opp sin egen strategi mot pukkellaks, la være å kreve inn avgift fra forpaktere som gjør en aktiv innsats mot pukkellaksen.</p>
<p>Dersom det er hindringer i veien for ettergivelse av forpaktningsavgiften, må FeFo bruke noe av overskuddet sitt for å forsøke å minske den økologiske katastrofen som er på vei. FeFo har de siste årene hatt et årlig overskudd på mellom 4 og 8 millioner kroner.</p>
<p>Sametinget er klar på at det først og fremst er et statlig ansvar å forhindre oppgang av en uønsket art i våre vassdrag, men alle parter må bidra i denne alvorlige situasjonen. Vi anmoder derfor Sametingsrådet om snarest å konsultere med FeFo om bevilgning til tiltak mot pukkellaks.</p>
</body></document>
