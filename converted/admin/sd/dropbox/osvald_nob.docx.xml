<document xml:lang="nob" id="no_id"><header><title/><genre code="admin"/><author><unknown/></author><wordcount>3085</wordcount><conversion_status type="standard"/><availability><license type="standard"/></availability><multilingual/><origFileName>Osvald nob.docx</origFileName><parallel_text xml:lang="sme" location="osvald_sme.docx"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p>Sak &lt;Saksnr&gt;</p>
<p xml:lang="fkv">&lt;Tittel&gt;</p>
<p xml:lang="vep"><em type="italic">Arkivsaknr. </em></p>
<p xml:lang="vep">21/5579</p>
<p type="title">Sametingets innspill til jordbruksforhandlingene 2022</p>
<p>Vedlegg</p>
<p xml:lang="nno">Innspill til jordbruksforhandlingene i 2022 - Finnmark Bondelag</p>
<p xml:lang="nno">Innspill til jordbruksforhandlingene i 2022 fra Troms Bondelag</p>
<p>Innspill JF22 fra NoBS</p>
<p>Innspill til jordbruksforhandlingene 2022</p>
<p xml:lang="dan">Uttalelse vedrørende jordbruksforhandlingene 2022</p>
<p type="title" xml:lang="nno">Saksframlegg</p>
<p>Sametinget inviterte bondeorganisasjonene i Nordland, Troms og Finnmark til å komme med innspill til jordbruksavtalen for 2022. Nordland, Troms og Finnmark bondelag og Troms bonde- og småbrukarlag kom med skriftlige innspill. Sametingsrådet har hatt digitale møter både med Finnmark bondelag og Troms bondelag og bonde- og småbrukarlagene i Troms og Finnmark om forhandlingene for 2022.</p>
<p type="title">Vurdering</p>
<p>Møter med landbruksnæringen er viktige for at Sametinget og næringen kan samle seg om innspill som gagner samiske områder. Innspillene fra organisasjonene er vurdert og noen av disse er tatt med i Sametingets innspill.</p>
<p>I innspillet til jordbruksavtalen har Sametingsrådet også tatt med noen forhold som har betydning for jordbruk i samiske områder, men som ikke direkte angår jordbruksavtalen. Det gjelder rovvilt.</p>
<p>Partene i jordbruksoppgjøret ble ikke enige om en avtale i 2021. Det førte til at Stortinget satte rammen for avtalen. Bakgrunnen for bruddet var at organisasjonene ville tette inntektsgapet mellom jordbruket og andre grupper i samfunnet noe staten ikke aksepterte. Staten ville heller ikke gå med på en investeringspakke for å øke omleggingen til løsdriftsfjøs og heller ikke å øke inntektene til små og mellomstore bruk. Resultatet av forhandlingene var at statens tilbud ble gjeldende.</p>
<p type="title">Sametingsrådets innstilling</p>
<p>Jordbruket spiller en betydelig rolle som grunnlag for sysselsetting, verdiskaping, produksjon av matvarer og som grunnlag for bosetting i samiske områder. Jordbruk er også viktig for videreføringen av samisk språk og kulturtradisjoner. Sametinget er opptatt av at jordbruksnæringen har gode rammebetingelser for sin drift og utvikling.</p>
<p>Levende bygder er den beste garantien for at samisk kultur og språk får en sikker fremtid. Å sikre dagens bruksstruktur og opprettholde sysselsettingen i landbruket og øke lønnsomheten er avgjørende for å opprettholde levende bygder. Derfor er det viktig for Sametinget å jobbe for et styrket driftsgrunnlag for jordbruk i samiske områder. Matsikkerhet i et lokalt perspektiv må fortsatt videreføres. Koronapandemien har vist hvor viktig det er å være selvforsynt med matvarer og andre produksjonsfaktorer som er nødvendige i jordbruket. Jordbruket i samiske områder skal være bærekraftig og ha en variert bruksstruktur med tilrettelagt infrastruktur og driftsgrunnlag. Sametinget har som langsiktig mål å øke sysselsettingen og produksjonen i næringen.</p>
<p>Den samiske tradisjonen med <span type="quote" xml:lang="sme">“birgejupmi”</span> (det å klare seg) har tradisjonelt vært avhengig av et levende lokalt jordbruk sammen med andre primærnæringer i området. Det dreier seg også om å ha et bærekraftig jordbruk som kan gi en rimelig inntekt til en familie. Om det ikke er lønnsomt å drive med jordbruk så er det ikke grunnlag for å drive med det. Nedenfor er det vist til hvilke konsekvenser nedleggelse av gårdbruk har for samiske områder. Birgejupmi gir også en trygghet med tanke på beredskap. Det å ha en jordbruksproduksjon i samiske områder sikrer en viss grad av matberedskap. Et samfunn som er avhengig av import er utsatt om det for eksempel skulle komme restriksjoner på import av matvarer. Et samisk fellesskap med <span type="quote" xml:lang="sme">“verddevuohta”</span>, kombinasjonsnæringer og synergiene mellom bosatte i samiske områder bør fortsatt videreføres i et moderne samfunn.</p>
<p>For Sametinget er det viktig å videreføre og styrke de virkemidlene som er i jordbruksavtalen i dag. Landbrukspolitikken må være forutsigbar siden de investeringer som gjøres i jordbruket gjelder for flere tiår framover. Store endringer i jordbrukspolitikken vil ikke sikre denne forutsigbarheten, og det vil skape en usikker situasjon for de områder som slike endringer berører.</p>
<p>Antall bruk i samiske områder har hatt en jevn nedgang over mange år. Nedgangen i antall bruk er ekstra bekymringsfull ettersom jordbruksmiljøene allerede er små sammenliknet med jordbruket på landsbasis. Nedgangen vil også få negative konsekvenser for matproduksjonen, meierier, slakterier, videreforedlingsanlegg og for handelsstanden i de samiske områdene. En ytterligere nedgang i jordbruket vil derfor utfordre det samiske næringslivet og true næringen som en betydningsfull kultur- og språkarena.</p>
<p>Det er fortsatt en overvekt av menn i jordbruket. Kvinnene utfører en femtedel av arbeidet i jordbruket. Blant annet har velferdsordninger betydning for at kvinner velger å jobbe i jordbruket. Andre forhold som er viktig for likestilling i jordbruket er å øke kvinnenes deltakelse i jordbruket og sikre at flere kvinner overtar eiendommer i jordbruket. For øvrig må likestillingstiltak i jordbruksavtalen videreføres.</p>
<p>For å styrke og gjøre landbruket mer interessant for unge bønder, må næringens generelle status høynes betraktelig. Vi må kunne gi landbruket i nord et solid løft som høyner landbrukets status for å gjøre næringen interessant. De gjeldende økonomiske ordninger som finnes i dag, må opprettholdes og forbedres for samisk jordbruk.</p>
<p>FN’s bærekraftsmål skal utrydde fattigdom og sult, bekjempe ulikhet og stoppe klimaendringene innen 2030. Det kan oppnås ved å sikre at jordarealene brukes på en bærekraftig måte og at disse brukes på en best mulig måte. Det forholdet at vi har jordbruk også i samiske områder og der husdyr beiter i utmarka sikrer naturmangfoldet ved at kulturlandskapet holdes vedlike. Dette er i samsvar med FN’s bærekraftsmål om Liv på land der et av målene er å stanse tap av artsmangfold. Selvforsyning av matvarer vil redusere behovet for import av matvarer. Vi vil på den måte sikre at samiske områder i større grad produserer mat til sin egen befolkning. Bruken av medisiner til dyr og plantevernmidler er lavt i samiske områder. Dette lave forbruket sikrer god helse både til dyr og mennesker.</p>
<p>1. Sametingets rolle i landbrukspolitikken</p>
<p>Sametinget skal være en viktig premissgiver for å sikre og styrke jordbruksnæringens rammebetingelser i samiske områder. Sametinget vil i sterkere grad bli involvert i ulike prosesser så som meldingsarbeid, høringer og større prinsipielle saker. For at samiske interesser skal ivaretas i landbrukspolitikken på en bedre måte enn i dag, må Sametinget bli involvert blant annet i jordbruksforhandlingene. I reindriftsforhandlingene har Sametinget en observatørstatus, og det samme må skje i jordbruksforhandlingene.</p>
<p>Konsultasjonsavtalen er et viktig virkemiddel i den sammenheng. Plikten til konsultasjoner etter Konsultasjonsavtalen omfatter tiltak som kan berøre den samiske befolkningen. Sametinget ønsker å få mulighet til å bidra til at jordbruksnæringens rammebetingelser sikres og styrkes. På denne måten vil Sametinget kunne følge opp våre forpliktelser overfor næringen, blant annet ansvaret Sametinget har for levende samiske bygder.</p>
<p>2. Lønnsomhet</p>
<p>Tall fra Norsk institutt for bioøkonomi (NIBIO) viser at jordbruksinntekten (vederlag til alt arbeid og egenkapital) i landet var kr 327 600 pr årsverk i 2020 – en økning på 9 % fra 2019. I Nord-Norge økte inntektene til kr 339 300 - en økning på 7 %. Størst økning i Nord-Norge hadde kumelkproduksjon og geitmelk med henholdsvis 11 % og 14 %, mens lønnsomheten for sau gikk ned i 2020 til 226 700 pr årsverk eller 2 % nedgang. (NIBIO Pressemeldig 06.12.21). Selv om det var en økning i inntektene for noen produksjoner i 2020 så var jordbruksinntektene i landet i 2015, 2016 og 2017 høyere enn det det har vært i 2018, 2019 og 2020.</p>
<p>Inntektsgapet mellom jordbrukere og andre yrkesgrupper har økt enda mer siden 2017. Gjennomsnittslønn for lønnstakere var på kr 587 600 i 2020, mens det for gårdbrukere var på kr 327 600 pr årsverk – en forskjell på kr 260 000. (Sammenstilling av tall fra SSB 2021 og NIBIO).</p>
<p>Tall for 2021 foreligger ikke, men høyst sannsynlig vil det bli en betydelig forverret inntjening i jordbruket også i samiske områder. Prisene på kunstgjødsel, elektrisitet, kraftfor og til dels trematerialer har økt betraktelig i 2021. Noe av stigningen i prisen på kunstgjødsel og bygningsvarer ble kompensert med ekstraordinære forhandlinger i oktober 2021 – blant annet ble kulturlandskapstillegget økt med 64 kr pr dekar. I 2021 steg prisene på byggematerialer med 26 % og de totale byggekostnadene økte 13 %.</p>
<p>For samiske områder er den økonomiske inntjeningen på et kritisk nivå. Selv om tilskuddsandelen er høyere i nord enn lenger sør i landet så er kostnadene ved å drive i nord langt mer utfordrende med allerede høyere byggekostnader. Dette er særlig utfordrende når omlegging til løsdriftsfjøs skal intensiveres fram mot år 2034. Det å løfte inntektene i jordbruket er avgjørende for at vi fortsatt skal ha et jordbruk i samiske områder. I Hurdalsplattformen går det fram at Regjeringen skal tette inntektsgapet mellom jordbruket og andre grupper i samfunnet. Sametinget forventer at dette også gjelder samiske områder.</p>
<p>Lange avstander medfører ekstra utgifter til reise for veterinærtjenester. Det fører til at gårdbrukere som bor langt unna veterinæren påføres store kostnader. Det må etableres en ordning over jordbruksavtalen for å dekke sånne utgifter. En sånn ordning vil samtidig sikre god dyrevelferd på bruk som ligger i avsidesliggende områder.</p>
<p>3. Rekruttering</p>
<p>Unge som overtar gårdsbruk må ofte drive uten særlig overskudd det første året. I jordbruksavtalen må det innføres et rekrutteringstilskudd til nye brukere første året. Andelen investeringstilskudd til unge løftes slik at den er 10 % høyere i samiske områder enn tilfellet er i dag. Dette er av særlig betydning for unge etablerere som ofte ikke har klart å bygge opp egenkapital.</p>
<p>Et annet tiltak for å sikre rekruttering er å prioritere nybygg. For unge vil det være mer attraktivt å starte med jordbruk om bygnignene er tidsmessige og enklere å jobbe i. Det vil også gjøre det lettere å få tak i avløserhjelp. Rekruttering av unge er den beste garantien for å opprettholde jordbruk i samiske områder. Disse vil også sikre aktive jordbruksmiljøer i bygdene.</p>
<p>Rekruttering av unge er også viktig for å bevare og utvikle det samiske språket i jordbruket. I mange tilfeller forblir foreldregenerasjonen boende på gården. Denne ressursen vil være viktig å bruke for å utvikle det samiske språket samtidig som den tradisjonelle kunnskapen i samisk jordbruk videreføres.</p>
<p>4. Grovforbaserte produksjoner</p>
<p>I Hurdalsplattformen heter det at det skal være landbruk over hele landet. Klimaet er begrensende for hva som er mulig å dyrke i nord. Gras gir sikre avlinger og det vil være naturlig å prioritere slike grovforbaserte produksjoner i samiske områder.</p>
<p>Melkeproduksjonen, saueholdet og geiteholdet er bærebjelken for jordbruket i samiske områder. Tall fra NIBIO (2020) viser at i Finnmark utgjør melkeproduksjonen 78 % av verdiskapingen i jordbruket og 59 % i Troms. Pris- og produksjonstilskudd er avgjørende for lønnsomheten. Selv om områdene i Troms og Finnmark har høyere satser enn resten av landet legges det ned flere og flere bruk. God lønnsomhet vil gjøre jordbruksnæringen mer attraktiv. Ved å prioritere produksjon av grasfora kjøtt og melk vil en også fremme bruken av lokaprodusert grovfor. Jordbruk i samiske områder ligger i marginale vekstområder. Vekstsesongen er kort, og veksten varierer i stor grad etter klimaet. Arealtilskudd for grovfor må økes med 5 % i sone 6 og 7 (Nord-Norge).</p>
<p>Andelen leiejord utgjør fortsatt en stor del av jordgrunnlaget i samiske områder. Selv om de fleste gårdbrukere har leiekontrakter så er ikke det tilfredsstillende på lang sikt. Avtalepartene må forsøke å sette i verk tiltak for å motivere jordeiere til å selge sine eiendommer til aktive gårdbrukere.</p>
<p xml:lang="fin">5. Melkeproduksjon</p>
<p>Sametinget vil at reduksjoner i melkekvoten ikke må gjøres i samiske områder. Kostnadene ved kjøp av melkekvoter er urimelig for de bønder som kjøper kvoter. Vinnere av dagens kvoteordning er de som slutter med melkeproduksjon og selger sine kvoter til en høy pris.</p>
<p>I jordbruksavtalen må prisen på melk økes. Det samme gjelder driftstilskudd til melkeproduksjon i Troms og Finnmark og nordre del av Nordland. Kostnadsutviklingen i jordbruket i 2021 har vært urovekkende slik det er vist i punkt 2.</p>
<p>Det haster med å legge om fra båsfjøs til løsdriftsfjøs. Med dagens investeringsrammer vil det ikke være tilstrekkelige midler til å legge om driften. Høyere byggekostnader i nord tilsier også en økning i rammene til bygg. Sametinget er enig i de prioriteringene Regjeringen har lagt opp til i Hurdalsplattformen som gjelder det å sikre investeringsmidlene til jordbruket for å følge opp løsdriftskravet. Sametinget vil at investeringstilskuddet i Innovasjon Norge løftes fra 35 % til 50 % i samiske områder.</p>
<p xml:lang="dan">6. Sauenæringen</p>
<p>Sauenæringen er i tillegg til melkeproduksjonen en av basisnæringene i jordbruket i samiske områder. Bruken av utmark er helt avgjørende for det økonomiske resultatet i næringen. Ved å øke beitetilskuddet og utmarksbeitetilskuddet vil det både sikre økonomien i saueholdet og øke bruken av utmarksbeite. Husdyrtilskuddet for bruk under 150 sauer må også økes. Overproduksjon av lammekjøtt i Norge fører til lavere pris til bonden. Både Finnmark og Troms har underdekning av sauekjøtt. Sametinget mener det ikke er riktig at dette fylket må bære kostnadene for overproduksjon som er skjedd i andre deler av landet.</p>
<p>Sametinget registrerer at utviklingen i saueholdet preges av at rovdyr gjør stor skade på sauenæringen. Rovviltpolitikken har stor betydning for økonomien i saueholdet. I Hurdalsplattform heter det at det skal føres en mer restriktiv rovdyrpolitikk, og at rovviltforliket står fortsatt ved lag. I beiteområder skal beitedyr ha forrang og der skal det være lav terskel for uttak av rovdyr. Uttaket av jerv har vært en stor utfordring spesielt i Finnmark. Rovviltmyndighetene må finne mer effektive ordninger for uttak av jerv.</p>
<p>På grunn av feilslått rovdyrpolitikk har noen sauebønder måttet gå over til villsaudrift for å kunne drive uten for store tap på beite. Villsau har imidlertid lavere slaktevekter enn de ordinære sauerasene noe som innebærer at lønnsomheten blir lavere i produksjoner der villsau er med. Villsau må defineres innenfor tilskuddsordningen for bevaringsverdige husdyrraser.</p>
<p xml:lang="dan">7. Mottaks- og videreforedlingsanlegg</p>
<p>Mottaks- og videreforedlingsbedrifter som meierier og slakterier er viktige for levering av råvarer fra jordbruket. Disse skaper også sysselsetting der de er lokalisert. Kort vei til slakteri sikrer god dyrevelferd under transport. Lange transportavstander av matvarer og fôr er problematisk i et klima- og bærekraftsperspektiv samtidig som det strider mot Sametingets prinsipper om kortreist mat og lokal verdiskapning. Disse anleggene er også viktige for matvareberedskapen i samiske områder. Sametinget ber derfor avtalepartene jobbe for å sikre en desentralisert meieri- og slakteristruktur. Fraktordningene må videreutvikles slik at vi kan ha et jordbruk i hele landet.</p>
<p>Sametinget ser det som svært viktig å opprettholde samvirkeforetakene for å ha et desentralisert jordbruk og et jordbruk i hele landet. Svekkelse av samvirkeforetakenes rolle som markedsregulatorer vil gjøre det vanskeligere for jordbruket i distriktene å klare seg.</p>
<p xml:lang="kal">8. Klimatiltak</p>
<p>Jordbruket sto for 8 % av de totale klimagassutslippene i landet. I Klimameldingen av 2021 er det ikke lagt opp til kutt i kjøttforbruket i Norge. Et slikt kutt ville ha ramma jordbruket betydelig i samiske områder og ville ha gått utover matproduksjonen. En annen konsekvens av et kutt i kjøttproduksjonen er at det ville ha ført til større import av mat. God grovforkvalitet fører til mindre metanproduksjon i kuvomma samtidig som det er god økonomi for bonden. Det å lagre husdyrgjødsel i tette lagre er også et bidrag den enkelte bonden kan gjøre, men det forutsetter investeringer uten at inntektene øker. Norge importerer en rekke jordbruksvarer. Et av tiltakene som kan få ned de globale klimautslippene er å redusere denne importen. Det vil redusere transportbehovet samtidig som man sikrer egen produksjon av matvarer. Lokal videreforedling av mat som selges lokalt er et annet tiltak som gjør at transportbehovet reduseres betraktelig.</p>
<p>Finansieringsordninger for klimainvesteringer må bedres i jordbruksavtalen. Bedre tilskuddsordninger for drenering, biogassproduksjon og behandling av avfall og husdyrgjødsel er tiltak som kan redusere utslippene på sikt. Reduksjon i matsvinn både blant forbrukerne, matindustrien og dagligvarehandelen er et av tiltakene som er enklest å gjennomføre uten at det går ut over matproduksjonen. Disse endringene vil også være i samsvar med FN’s bærekraftsmål.</p>
<p>Ordningen med overvintringsskade er avviklet og innarbeidet i arealtilskuddet. Slik det fungerer i dag er den lite målrettet. De som får store overvintringskader kommer dårlig ut med dagens ordning. Ordningen må gjeninnføres i sin opprinnelige form. Det har sammenheng med klimaendringer, som nå oftere forekommer i nord der tining og frysing fører til mer skade på eng enn tidligere. Spesielt Troms er oftere rammet av overvintringsskader som følge av store variasjoner i klima.</p>
<p>Endring i klima fører til varmere vær i nord. Det åpner muligheter for å dyrke mer bær og grønnsaker i kombinasjon med annen jordbruksvirksomhet enn det som skjer i dag. En satsning på bær og grønnsaker vil også være et bidrag i å redusere klimagassutslippene spesielt med tanke på kortere transport av jordbruksprodukter fra produsent til forbruker.</p>
<p>9. Konfliktforebyggende tiltak</p>
<p>Ordningen med å yte tilskudd til å bygge gjerder for å forhindre at rein kommer på dyrka mark og skader dyrka mark må videreføres og forbedres. I dagens ordning er det ikke satt av midler til vedlikehold av gjerder, og hittil har enten gårdbrukerne eller reindriftsutøverne påtatt seg ansvaret for vedlikeholdet. Gjerdene utsettes jevnlig for store belastninger spesielt vinterstid. Sametinget foreslår at det settes av midler til vedlikehold av slike gjerder. Prosentsatsen må i tillegg økes med 10 %. Slike konfliktforebyggende tiltak vil også være med på å videreføre det samarbeidet som er mellom reindriftsnæringen og jordbruket i samiske områder. Dette samarbeidet – verdevuohta – har en stor sosial betydning og er en viktig del av den samiske tradisjonelle levemåten.</p>
<p>10. Sametingets tilskuddsordninger til næringsutvikling</p>
<p>Sametinget krever at overføringene til Sametinget som ble aviklet i 2015, gjeninnføres og det bevilges 5 millioner kroner gjennom jordbruksavtalen til Sametinget. Midlene skal utvikle og styrke av jordbruket i samiske områder. Omlegging fra båsfjøs til løsdriftsfjøs er såpass tunge økonomiske løft for gårdbrukere at Sametinget også må bruke midler til disse investeringene i tillegg til at Innovasjon Norge må gjøre det. Foruten denne omleggingen så er det behov for å ruste opp og bygge nye driftsbygninger i jordbruket i samiske områder.</p>
<p>Jordbruk i samiske områder har stor betydning for bosetning, samisk kultur og samisk språk. Dagens politikk har medført at jordbruk i samiske områder legges ned i økende tempo. Det er derfor viktig med tiltak for å styrke jordbruket og å sette dagens jordbruk i stand for å møte fremtiden.</p>
<p>Midlene vil kunne øke produksjonen av lokal mat fra samiske områder. Det vil øke verdiskapingen på gårdene, og dermed sikre sysselsettingen i jordbruket og det materielle grunnlaget for samisk kultur. Med disse midlene vil Sametinget kunne videreføre sin innsats mot videreforedling av lokal mat.</p>
<p>Sametingets midler har i mange saker vært av avgjørende betydning for at bøndene har valgt å bygge ut. Disse midlene har i flere tilfeller utløst annen finansiering av driftsbygninger. Gjeninnføring av denne ordningen vil også være et ledd i satsningen på nordområdene.</p>
<p>Produkter fra arktisk landbruk har et stort potensial både med tanke på kvalitet og som en merkevare fra arktiske områder. Det arktiske klimaet er både en ulempe og en fordel. Det positive med arktiske produkter er at de er mer smakfulle enn produkter produsert lenger sør i landet. Dette gjelder spesielt for grønnsaker og lammekjøtt. Det gjelder å legge til rette for å profilere og markedsføre arktisk landbruk.</p>
</body></document>
