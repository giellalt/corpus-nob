<document xml:lang="nob" id="no_id"><header><title/><genre code="admin"/><author><unknown/></author><wordcount>294</wordcount><conversion_status type="standard"/><availability><license type="standard"/></availability><multilingual/><origFileName>fastboende nob.docx</origFileName><parallel_text xml:lang="sme" location="fastboende_sme.docx"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p>Sametinget må ivareta fastboende- og kystsamer Vi ser i sak etter sak at Sametingets innspill i planprosesser i stor grad er bygd de reindriftssamiske interessene. Og der andre interesser, som kan utvikle samiske lokalsamfunn, er på kollisjonskurs med reindriftsnæringen, er det reindriftssamiske interesser som gis fortrinn i Sametingets innspill og innsigelser. I Porsanger kommune sitt arealplanarbeid, har Sametinget levert 10 innsigelser, hvorav 9 av dem direkte omhandler reindriftssamiske interesser. Til Hammerfest kommunes arealplan har Sametingets innsigelser i svært stor grad vært bygd på reindriftas innspill. Her har reinbeitedistrikt 22 først kommet med innspill, og dernest har Sametinget i stor grad kopiert deres høring, og lagt det inn som innsigelse. Gang og sykkelvei mellom bygda Forsøl og Hammerfest sentrum er et annet eksempel, hvor reindriftsnæringen sier nei og Sametingsrådet ikke vil uttale seg. Man har dermed sagt at det finnes ingen andre samiske interesser enn de reindriftssamiske, som skal hensyntas i enhver sammenheng. Sametinget har lagt seg på en politikk som direkte undergraver all samisk kultur som baserer seg på sjøsamiske, fastboende- og elvesamiske interesser. All annen samisk kultur og utvikling enn den reindriftssamiske er nedgradert og defineres til å være en fare for det samiske samfunnslivet. Sametinget skal ivareta alle samers interesser, og samtidig ha i mente at vi er flere folk, som skal leve under likeverdige forhold. Siden reindrifta er eneste næring som har fått makt til å stenge og stoppe all annen utvikling, påhviler det Sametinget et stort ansvar i å ivareta andre samers interesser, og også påpeke utfordringene de gangene reindriftsinteressene gir negative konsekvenser for annen samisk kultur og samfunnsliv. Sametinget ber Sametingsrådet komme tilbake med endret politikk på området, og med en klar plan for hvordan ivareta andre samers interesser i møte med en sterk reindriftslov, som trumfer det meste.</p>
</body></document>
