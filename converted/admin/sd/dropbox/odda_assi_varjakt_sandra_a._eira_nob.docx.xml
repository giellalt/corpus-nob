<document xml:lang="nob" id="no_id"><header><title/><genre code="admin"/><author><unknown/></author><wordcount>406</wordcount><conversion_status type="standard"/><availability><license type="standard"/></availability><multilingual/><origFileName>Ođđa ášši vårjakt Sandra A. Eira nob.docx</origFileName><parallel_text xml:lang="sme" location="odda_assi_varjakt_sandra_a._eira_sme.docx"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p>Sametingets prinsipielle syn på vårjakt på ender Vårjakt på ender er en gammel tradisjon og sedvane i Kautokeino og i hele det sirkumpolare området. Jakta har en sterk kulturell forankring i den samiske befolkningen. Historisk har vårjakta vært en del av naturalhusholdet og har blitt utført med sedvanerettslig regulering basert på tradisjonell kunnskap på en bærekraftig måte. Urfolks sedvaner er anerkjent i urfolks- og menneskerettighetene. Ifølge ILO-konvensjon nr. 169 artikkel 8 skal staten ved anvendelse av nasjonale lover og forskrifter ta tilbørlig hensyn til urfolks sedvaner og sedvanerett. Artikkel 23 slår fast at staten skal sikre at urfolks naturalhushold og tradisjonell virksomhet som jakt og fiske blir styrket og fremmet. Ifølge FNs konvensjon om sivile og politiske rettigheter artikkel 27 skal ikke samene nektes retten til å utøve sin kultur. Videre følger det av FNs erklæring om urfolks rettigheter artikkel 34 at urfolk har rett til å fremme, utvikle og opprettholde sine sedvaner. Av konvensjonen om biologisk mangfold artikkel 8 (j) følger det at staten er forpliktet til å bevare, beskytte og videreføre urfolks tradisjonelle kunnskaper, innovasjoner og handlemåter. I sin rapport fra 2016 uttalte FNs daværende spesialrapportør for urfolksrettigheter, Victoria Tauli-Corpuz at vårjakt på ender i Kautokeino kommune er en viktig del av samisk kultur som bør beskyttes. Rapporten anbefalte at staten Norge sammen med Sametinget bør finne løsninger til regulering av vårjakt på ender i Kautokeino kommune slik at tradisjonen kan videreføres. Sametinget slår fast at samiske sedvaner har en solid beskyttelse etter urfolks- og menneskerettighetene. Sametinget anerkjenner at det er behov for regulering av vårjakta, men mener at dagens regulering gjennom den midlertidige forskriften for tidsperioden 2013-2022 ikke ivaretar den samiske sedvanen som vårjakta står for. Etter dagens regulering er det en total kvote på 150 ender, i tillegg til at den er geografisk og tidsmessig avgrenset. Sametinget viser til at det har blitt reist tvil om hva Sametinget mener om dagens regulering av vårjakt på ender. Sametinget mener at dagens regulering utvilsomt er i strid med samisk sedvanerett og urfolks- og menneskerettighetene. Sametinget viser til at Sametinget uttalelser, som samenes representative organ for samene i Norge, har rettslig betydning i norsk rett, jf. også uttalelser fra Høyesterett. Sametinget viser til at både Kautokeino kommunes andejaktutvalg og Boarri loddensearvi er i gang med å vurdere hvordan dagens regulering kan komme i samsvar med samisk rettsoppfatning og sedvane. Sametinget vil i inneværende Sametingsperiode fremme en sak der vårjakt på ender er del av saken.</p>
</body></document>
