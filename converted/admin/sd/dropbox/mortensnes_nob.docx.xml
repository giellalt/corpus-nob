<document xml:lang="nob" id="no_id"><header><title/><genre code="admin"/><author><unknown/></author><wordcount>771</wordcount><conversion_status type="standard"/><availability><license type="standard"/></availability><multilingual/><origFileName>Mortensnes nob.docx</origFileName><parallel_text xml:lang="sme" location="mortensnes_sme.docx"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p>Snakkepunkter  åpning p-plass  Mortensnes  fredag 20. august 2021</p>
<list><p type="listitem">Mortensnes er et fantastisk sted som har spor av bosetting over 10.000 år.</p>
<p type="listitem">Lokalisert her i midt i fjorden med rike ressurser av fisk og sjøpattedyr, nærhet til fiskegrunner og fuglefjell.</p>
<p type="listitem">Beinmateriale fra møddinger viser ressurser som fugl, skjell, reinsdyr, men klart høyest konsentrasjoner av fisk og sjøpattedyr (mye sel).</p>
<p type="listitem">Det er funnet rundt 300 tufter på Mortensnes, som representerer en kontinuerlig bosetning gjennom alle tidsperiodene frem til i dag. Der boplassene fra eldre steinalder ligger rundt 60 moh., så blir de yngre nedover strandlinjene i terrenget, løftet av landhevingen etter siste istid. Mye tyder på at i hvert fall de eldste boplassene er sesongboplasser brukt under primært vår/sommer.</p>
<p type="listitem">I løpet av yngre steinalder øker antallet tufter, de blir større og får en mer rektangulær form, og tuftene ligger i større grupper rundt bukter. I tråd med et varmere klima gjennom yngre steinalder og større hustufter, blir også møddingene større. Beinmaterialet fra a viser at man i tråd med større tufter får en større grad av bofasthet, og helårsbosetting.</p>
<p type="listitem">I løpet av tidlig metalltid blir klimaet kjøligere igjen, og mer likt temperaturene vi har i dag. Fra overgangen tidlig metalltid/jernalder rundt Kr.f., får man mindre størrelse på hustuftene og mer bruk av telt, og en større grad av mobilitet og sesongflytting.</p>
<p type="listitem">Hustuftene fra jernalder og middelalder er runde slik vi kjenner buesperregammen fra historisk tid. På Mortensnes er det også funnet en nausttuft fra denne perioden. Fra slutten av middelalderen og fremover i tid får gammene mer rektangulær form, og fra 1600/1700-tallet kommer fellesgammen med både bolig og fjøsdel for husdyr. Fellesgammen var på sin høyde gjennom 1700-1800 tallet og går ut av bruk i løpet av første halvdel av 1900-tallet. Nederst ved sjøen i Mortensnes finner vi spor etter en fellesgamme som var i bruk frem mot 1900-tallet.</p>
<p type="listitem">Mortensnes har den største kjente urgravsområdet i Sápmi, med rundt 400 urgraver som har vært i bruk rundt 2500 år fra det første årtusenet f.Kr frem til 15/1600-tallet. De døde ble svøpt i nevner og kunne få med seg gravgaver og redskaper, bein fra dyr, fisk, sjøfugl og skjell. Graver fra tidlig metalltid (før Kr.f.) inneholdt bandt annet flere jaktredskaper ski, bue og beinpiler både i manns- og kvinnegraver. Steinura var praktisk å gravlegge i, ved å bygge steinkammere i ura, eller oppmure hulrom i berg. Hulrom og sprekker i berg ble ansett for å være innganger til andre dimensjoner, bl.a. de dødes rike.</p>
<p type="listitem">Av offerplasser er det to ringformede offerplasser (offerringer), offersteinen Guovžageađgi/Bjørnesteinen, som er en naturlig flyttblokk. Samt Ceavccageađgi/Transteinen er en bautalignende reist stein omgitt av 13 konsentriske steinsirkler, som man ofret til ved å smøre tran eller blod på steinen. Imellom steinsirklene er det også påvist deponeringer av reinsdyrhorn og bein fra dyr, fisk og fugl.</p>
<p type="listitem">Alt dette gjør at Mortensnes som kulturminneområde er helt unikt og derfor et helt sentralt sted i Sametingets forslag på et nytt verdensarvsted med urfolksperspektiv til UNESCOs liste over verdens kulturarv. Forslaget har fått navnet <em type="italic">Várjjat </em><em type="italic">siida </em>og består av kulturminnelokalitetene Ceavccageađgi/Mortensnes i Nesseby, Noiddiidčearru i Båtsfjord og Gollevárre i Tana. Både Noiddiidčearru og Gollevárre består av ulike typer av fangstanlegg for villrein, og som gjør at disse tre områdene utfyller hverandre på en utmerket måte. Forslaget er utarbeidet i nært samarbeid med fylkeskommunen og i dialog med de berørte kommunene samt andre berørte. Sametingets mål i første omgang, er å få <em type="italic">Várjjat </em><em type="italic">siida </em>inn på Norges tentative liste over kommende verdensarvsteder. </p>
</list><list><p type="listitem">Denne oppgraderingen av parkeringsplassen startet i 2016 med møter og dialog om samarbeid mellom Statens vegvesen, Nesseby kommune og Sametinget i forbindelse med Nasjonal turistveg, Så prosjektet har gått over flere år.</p>
<p type="listitem">Sametinget har støttet prosjektet økonomisk med litt over 1 mill kr.</p>
<p type="listitem">Parkeringsplassen og uteområdet rundt infobygget har fått et flott stilrent moderne uttrykk, og glir svært godt inn i landskapet uten å overskygge kulturlandskapet. Det gir et svært godt førsteinntrykk av at det er noe viktig man vil vise frem. I motsetning til tidligere hvor førsteinntrykket var langt fra like bra, og området dermed ikke fremstod like innbydende som idag.</p>
<p type="listitem">Landhevingsmonumentet fremhever og formidler også landhevingsprosessene og bosettingshistorien etter siste istid og frem til i dag på en god måte.</p>
<p type="listitem">Benkene og uteområdet rundt infobygget lar besøkende nå kunne få bruke og oppholde seg her, og gjør hele området mer innbydende.</p>
<p type="listitem">Sametinget ser det som veldig viktig at området har en god og moderne tilrettelegging om det skal kunne inngå i et fremtidig verdensarvsted.</p>
<p type="listitem">Så det er en stor ære å få være med å åpne dette nye, og flotte anlegget, og jeg ønsker oss alle til stor lykke med dagen!</p>
</list></body></document>
