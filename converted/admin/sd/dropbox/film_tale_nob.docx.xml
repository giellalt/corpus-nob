<document xml:lang="nob" id="no_id"><header><title/><genre code="admin"/><author><unknown/></author><wordcount>218</wordcount><conversion_status type="standard"/><availability><license type="standard"/></availability><multilingual/><origFileName>Film tale nob.docx</origFileName><parallel_text xml:lang="sme" location="film_tale_sme.docx"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p><em type="italic">« I dag har vi fått se en viktig film. En film som er vond og ærlig. Det er viktig å åpne opp om at det skjer krenkelser og overgrep i våre samfunn. Krenkelser som er uakseptable og som vi må tørre å ta tak i. </em><em type="italic">Vi vet fra forskningen at altfor mange samer opplever overgrep. Overgrep som blir tiet om, som ikke politi og hjelpeapparat får vite om og som ofre får livslange skader av. Skader på kropp og sjel og som gir utrygghet for den enkelte og for samfunnet. </em><em type="italic">For oss, som er samiske folkevalgte, er det viktig å være tydelige om at dette må vi arbeide mot sammen. Vi har fått Regjeringen med i arbeidet mot dette med konkrete tiltak i handlingsplan. Men vi må også innad i vårt eget samfunn ta tydelige standpunkt i slike saker. Det er nulltoleranse for å utøve vold mot andre. Vi kan ikke tie stille med slike saker. Ofrene må få rettferdighet. </em><em type="italic">Nettopp rettferdighet er det denne filmen er med på å gi. Rettferdighet til de som har tiet lenge og som i det stille har båret skyld og skam. </em><em type="italic">Produsent Linn Henriksen, regissør Liselotte Wajstedt, Ida Labba Persson og Marion Anne Rimpi: vi er dere en stor takk skyldig. Vi er sammen med dere i kampen mot vold.» </em></p>
</body></document>
