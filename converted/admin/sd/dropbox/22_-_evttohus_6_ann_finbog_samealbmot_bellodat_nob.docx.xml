<document xml:lang="nob" id="no_id"><header><title/><genre code="admin"/><author><unknown/></author><wordcount>409</wordcount><conversion_status type="standard"/><availability><license type="standard"/></availability><multilingual/><origFileName>22 - Evttohus 6, Ann Finbog, Sámeálbmot Bellodat nob.docx</origFileName><parallel_text xml:lang="sme" location="22_-_evttohus_6_ann_finbog_samealbmot_bellodat_sme.docx"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p>Samisk barnevern i- og utenfor samiske kjerneområder! Samefolkets Parti mener at samiske barn har rett til en oppvekst som tar utgangspunkt i samisk språk og kultur. Denne retten følger også samiske barn som er under barnevernets omsorg. FNs Barnekonvensjon stadfester samiske barns rett til bruk av eget språk, kultur og religion. Det er dessverre lite kunnskap om samisk språk og kultur innenfor alle nivåer i barnevernstjenesten, spesielt utenfor de samiske kjerneområder. For at barnevernstjenesten skal kunne gi samiske barn og familier det tilbud de har rett og krav på, forutsetter det kunnskap om samiske barns rettigheter, språk og kultur. Samiske barn og foreldre møter i dag et barnevern som ikke alltid er i stand til å ivareta deres rett til å vokse opp med samisk språk og kultur og som ikke har vært, eller er bevisst nok, på å bevare barnets kulturelle bakgrunn. Barnevernet har generelt et omdømmeproblem og derfor er mange skeptiske til å ta imot hjelp. Når familiene kommer til barnevernet, er det for mange allerede et tap. Her må man jobbe for å skape trygge og tillitsbyggende relasjoner. Kommunene må i større grad satse på systematisk opplæring og må jobbe med å ruste opp ansatte i barnevernet. På bakgrunn av det faktum at stadig flere samer flytter til byer og urbane strøk, må det nå tas grep. Sametinget har uttalt at de gjennom konsultasjoner med regjeringen og andre aktører vil arbeide med å synliggjøre samiske barns rettigheter og behov i overordnete styring og beslutninger, samt i utvikling av hjelpetilbud. Det samiske i barnevernstjenesten er lite, eller ikke ivaretatt. Som forelder eller barn skal du være heldig hvis noen av saksbehandlerne er samiske eller innehar samisk kulturkompetanse. Saksbehandlerne skiller ikke samisk og norsk, men behandler alle likt, samer som nordmenn. Det er de ikke! Det skal ressurssterke foreldre til for å møte dette og klare å fronte det samiske. Siden det å bli involvert i barnevernet i utgangspunktet bringer frem følelser som skyld og skam, er det vanskelig for de samiske foreldrene å sette seg inn i, og vite hvilke rettigheter man har og klare å fronte disse. Den samiske kulturkompetansen er fraværende i store deler av barnevernstjenesten. Den samiske kulturkompetansen må vektlegges og ansatte i barnevernstjenesten må kurses i dette. Universiteter og høyskoler må legge dette inn i undervisningen. Samefolkets Parti mener derfor at Sametinget må ta tak i og initiere et undervisningsopplegg om samisk kulturkompetanse rettet mot både samiske- og ikke samiske fagpersoner i barnevernssektoren.</p>
</body></document>
