<document xml:lang="nob" id="no_id"><header><title/><genre code="admin"/><author><unknown/></author><wordcount>589</wordcount><conversion_status type="standard"/><availability><license type="standard"/></availability><multilingual/><origFileName>PRM_-_Støtte_til_kulturtiltak nob.docx</origFileName><parallel_text xml:lang="sme" location="prm_-_stotte_til_kulturtiltak_sme.docx"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p><em type="italic">Sametingsrådet har tildelt tilskudd til ulike kulturtiltak, hvor mange av dem er rettet mot barn og familier. </em></p>
<p>Emma Rustad Jåma får 52 000 kroner i støtte til familieforestillingen <span type="quote">«Dålle/Bålet»</span>. Forestillingen tar utgangspunkt i samiske myter og sagn, og henvender seg spesielt til barn og unge. Den har premiere under Gïelevåhkoe/samisk språkuke i oktober.</p>
<p>Duottar Studio får 100 000 kroner til dubbing av barnefilm. De siste årene har Duottar Studios dubbet flere barnefilmer til samisk. Dette fortsetter de med for full styrke og den Oscarnominerte filmen <span type="quote" xml:lang="deu">«Wolfwalkers»</span> står nå for tur.</p>
<p>Sámi Lávdi - Sámi Association of Performing Arts har fått 70 000 kroner i tilskudd til <span type="quote" xml:lang="sme">«Flokken/Eallu»</span>, en interaktiv installasjon og performance. Prosjektet inngikk i Vårscenefesten i Tromsø. Forestillingen er et dyreeventyr med samiske artister og skuespillere som spiller og gestalter en reinflokk. Med <span type="quote" xml:lang="sme">«Flokken/Eallu»</span> undersøker Sámi Lávdi flere problematikker knyttet til det samiske samfunnet: Innenforskap og utenforskap, hets, stadig forminskning av beiteområder, minoritet og majoritet, minoritet innenfor minoritet.</p>
<p><span type="quote" xml:lang="eng">«Passing Through Landscape»</span> er et samarbeid mellom tekstil- og motedesigner Ramona Salo og koreograf og bevegelseskunstner Katarina Skår Lisa. De får 23 000 kroner til deltakelsen de hadde med kunstprosjektet på Ravnedans Festival for samtidsdans i Kristiansand i sommer.</p>
<p>Ingunn Svanes Alvedal har fått 150 000 kroner til utstillingsprosjektet <span type="quote" xml:lang="eng">«We come from the other side»</span>, som vises i Palais des Nations i Genève under International Academy of Ceramics sin 50. kongress <span type="quote" xml:lang="eng">«Melting Pot»</span> i midten av september.</p>
<p>– Jeg er glad for at Sametinget kan være med på å støtte det store mangfoldet i samisk kulturliv. Dette er med på å løfte fram kulturen vår, og er med på å gi gode opplevelser både for samer og andre, sier Maja Kristine Jåma (NSR).</p>
<p><em type="italic">Støtte til tre konserter </em></p>
<p>Sametingsrådet har også tildelt 145 000 kroner i tilskudd til tre konserter med samiske musikere. Sortland Jazz og viseklubb og Tromsø internasjonale kirkefestival får 25 000 kroner hver, og Saemien Studeenth Tråantesne har fått 95 000 kroner til å arrangere konserten Jïjje under festivalen Tjaktjen Tjåanghkoe, som ble arrangert i august.</p>
<p>Musiker Frode Fjellheim er engasjert av Sortland Jazzfestival for å presentere stoff fra sine utgivelser Aejlies Gaaltije og Biejjien Vuelie, i tillegg til noe nytt stoff. Fjellheim har med seg joikeren Ulla Pirttijärvi og sopranen Adrian Angelico. Festivalen arrangeres 20.- 24. september.</p>
<p>Musiker Georg Buljo i møte med Nidarosdomens oratoriekor presenterer noe av stoffet til bestillingsverket <span type="quote">«Kalvskinnsangen»</span> av George Buljo, under Tromsø internasjonale kirkefestival 29. oktober 2022.</p>
<p>– Samiske musikere er ettertraktet, og etterspørres på flere og flere arenaer. Det nivået som presenteres i forskjellige festivaler og konserter inspirerer til ytterligere produksjon av samisk joik og musikk, sier Jåma.</p>
<p>Bevilgningene gis over tilskuddsordningen Kulturtiltak.</p>
<p><em type="italic">For spørsmål eller intervju, kontakt sametingsråd Maja Kristine Jåma (NSR), mob. +47 47 24 23 66, maja.kristine.jama@samediggi.no </em></p>
<p><em type="italic">Oversikt over tildelinger over tilskuddsordningen Kulturtiltak: </em></p>
<p>70 000 kr til Sámi Lávdi Sámi Association of Performing Arts til dyreeventyret <span type="quote" xml:lang="sme">«Flokken/Eallu»</span></p>
<p>52 000 kr til Emma Rustad Jåma til familieforestillingen <span type="quote">«Dålle/Bålet»</span></p>
<p>23 000 kr til Katarina Skår Lisa til deltakelse med kunstprosjektet <span type="quote" xml:lang="eng">«Passing Through Landscape»</span> på Ravnedans- Festival for samtidsdans i Kristiansand 6. juli 2022.</p>
<p xml:lang="nno">150 000 kr til Ingunn Svanes Alvedal til utstillingsprosjektet <span type="quote" xml:lang="eng">«We come from the other side»</span></p>
<p>100 000 kr til Duottar studio AS til dubbing av <span type="quote" xml:lang="deu">«Wolfwalkers»</span></p>
<p xml:lang="sma">95 000 kr til Saemien Studeenth Tråantesne til Jijje @Tjaktjen Tjåanghkoe</p>
<p>25 000 kr til Sortland Jazz og viseklubb, til konsert med Frode Fjellheim sammen med Ulla Pirttijärvi, Adrian Angelico og band</p>
<p>25 000 kr til Tromsø kirkeakademi til konsert ved Tromsø internasjonale kirkefestival: Georg Buljo i møte med Nidarosdomens oratoriekor</p>
</body></document>
