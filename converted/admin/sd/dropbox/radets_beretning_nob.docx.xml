<document xml:lang="nob" id="no_id"><header><title/><genre code="admin"/><author><unknown/></author><wordcount>738</wordcount><conversion_status type="standard"/><availability><license type="standard"/></availability><multilingual/><origFileName>RÅDETS BERETNING nob.docx</origFileName><parallel_text xml:lang="sme" location="radets_beretning_sme.docx"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p xml:lang="deu"><em type="italic">RÅDETS BERETNING </em></p>
<p xml:lang="dan">Møteleder!</p>
<p>Alle våre tanker er hos de som i disse dager mister alt de er glade i og alt de eier i kjølvannet av krig. Krigens redsler skal bæres videre av barna som i 2022 opplever væpnet invasjon. Putins invasjon av Ukraina medfører et Europa som er skadet og alvorlig preget av at den sikkerhetspolitiske situasjonen er ustabil og alvorlig. Jeg fordømmer handlingen om å gå til krig. Krigen setter vår alles fremtid på spill.</p>
<p>Vi vet godt hva krig handler om her i nord. Kirkenes var en av de mest bombede byene i Europa under andre verdenskrig. Mer enn 328 ganger ble byen bombet. Over tusen ganger gikk flyalarmene. Befolkningen, - også mine slektninger - søkte tilflukt i Andersgrotta.</p>
<p>Vi er mange her som er vokst opp med uendelig mange historier fra krigen: - Det handler om livet i skjul og på flukt, om å være grenselos, om det å bringe mat til krigsfanger. - Det handler om evakueringen og om å bli tatt imot på andres godhet, nåde og betingelser. - Det handler om å miste absolutt alt som følge av hele Finnmark ble brent. - Det handler om de som døde under krigen.</p>
<p>Og møteleder, det handler om å returnere uten noenting til ingenting. Hadde vi ikke håp, har vi heller ingen muligheter.</p>
<p>I meg lever håpet. Håpet om at krigshandlinger må stoppes. Håpet om at sivile liv må spares. Håpet om at ledere kan få stoppet spiralen av stadig eskalerende konflikt og håpet om at de som har makt til å stoppe dette vil gjøre det.</p>
<p>Vi har opplevd en tid med pandemi og det er ikke sikkert at vi ble bedre mennesker av den lange tiden i en slags isolasjon og med stor usikkerhet om fremtiden.</p>
<p>Møteleder: våren virker svak og puslete i begynnelsen, noen ganger er det bare et blaff, men det er sikkert at våren med sine skjøre spirer brer seg selv om vinteren virker uendelig.</p>
<p>Vi har våre brødre og søstre på andre siden av grensen. Så mange har jobbet frem folkelig samarbeid med ukuelig tro på prosjekter som få andre har trudd på. Med dette arbeidet har vi alle fått blitt bedre kjent med våre egne og våre nabofolk. Dette grunnlaget er svært viktig i de tidene vi går inn i. Løsningene finnes i menneskelig vilje, det er så enkelt og så vanskelig samtidig.</p>
<p>I dag er det også kvinnedagen. I denne sammenheng vil jeg trekke frem en av mange utmerkede samiske samfunnsbyggere. Laila Somby Sandvik er en slik samfunnsbygger. . Laila Somby Sandvik er født i 1942, oppvokst i Karasjok, hun er utdanna førskolelærer og spesialpedagog. Hun har arbeidet i barnehager, Nordisk Samisk Institutt, Samisk utdanningsråd, Samisk barne- og ungdomspsykiatrisk tilbud i Karasjok, rådgiver for Barneombudet og Indre-Finnmark Familievernkontor.</p>
<p>Hun var den første barnehagekonsulent i Finnmark.</p>
<p>Hennes virke har handlet om samiske barn, barns muligheter og deres ressurser. Hennes karriere fokuserte på den aller viktigste faktoren i våre samfunn- barna.</p>
<p>Husker dere den første dagen på skolen? Det er en dag som mange husker godt. Jeg er ikke et unntak. Jeg fikk en tykk blyant, ei skrivebok og klistremerker. Det var en stasdag for meg og jeg var stolt over å kunne begynne i første klasse.</p>
<p>Møteleder, hvordan er det for de samiske barna som begynner på skolen i år, , har de en like god opplevelse slik Ábo Eira har i Beaiveálgu. Kan vi være helt sikker på at de kan få opplæring i faget samisk der de har rett til dette. Kan vi være sikker på at de har mulighet til å ha stabil lærerdekning? Kan vi være sikker på at har mangfoldige og gode læremidler? Og blir de samiskspråklige?</p>
<p>Beaiveálgu-erklæringen har et særlig fokus på opplæringen til våre barn og unge. Sametingsrådet har gode samtaler med de samiske skolene og barnehagene for å møte deres behov.</p>
<p>Møteleder, jeg er glad for at Stortingsmeldingen om samisk språk, kultur og samfunnsliv skal ii 2023 omhandle kompetansebehov og rekruttering i det samiske samfunnet. For sametingsrådet vil dette bli et sentralt arbeid for å møte de behovene de samiske barna har både i barnehagen og skolen.</p>
<p>Ambisjonene når det gjelder skolepolitikken er ofte store. De hyppige skolereformene viser at dette er en sentral del av en nasjons politiske prosjekt. Etter det som uttales i samfunnsdebatten fra alle politiske grupper og nivåer er det ingen uenighet om at man skal få lære samisk i skolen på alle nivåer.</p>
</body></document>
