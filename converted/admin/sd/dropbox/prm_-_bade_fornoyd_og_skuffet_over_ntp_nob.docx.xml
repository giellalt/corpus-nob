<document xml:lang="nob" id="no_id"><header><title/><genre code="admin"/><author><unknown/></author><wordcount>325</wordcount><conversion_status type="standard"/><availability><license type="standard"/></availability><multilingual/><origFileName>PRM_-_Både_fornøyd_og_skuffet_over_NTP nob.docx</origFileName><parallel_text xml:lang="sme" location="prm_-_bade_fornoyd_og_skuffet_over_ntp_sme.docx"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p>PRM: Både fornøyd og skuffet over NTP</p>
<p><em type="italic">Regjeringen har i dag lagt frem ny Nasjonal transportplan (NTP) for 2022-2033. I transportplanen legges de neste årenes transportpolitikk og byggeprosjekter frem. </em></p>
<p>Sametingsråd Silje Karine Muotka (NSR) har i møter med samferdselsministeren 31. august 2020 og 6. november 2020 gitt innspill til arbeidet med ny NTP.</p>
<p>I møtene har sametingsrådet blant annet løftet behovet for tunnel gjennom E45 Kløfta i Alta kommune, oppgradering av Riksvei 92 Indre Finnmark, ny trasé E6 i Sørfold i Nordland, tunell gjennom E6 Kvænangsfjellet, flyplass i Kautokeino som kan ta imot ambulansefly og tiltak for å avverge reinpåkjørsler både på vei og bane. Sametingsrådet har også tatt opp behovet for utbedring av mobil- og internettdekningen i samiske områder.</p>
<p xml:lang="dan"><em type="italic">Glad for at E45 i Kløfta prioriteres </em></p>
<p xml:lang="nno">Muotka er svært glad for at tunnel gjennom E45 i Kløfta i Alta kommune er prioritert i NTP.</p>
<p>– Vi har i møter med samferdselsministeren løftet behovet for å utbedre denne veistrekningen av hensyn til trafikksikkerhet, fremkommelighet og næringslivet. E45 er viktig for tilgangen til blant annet helsehjelp og flyplass for befolkningen i Masi og Kautokeino. For næringslivet er veien sentral for tilknytningen til markeder sørover, sier sametingsråd Silje Karine Muotka (NSR).</p>
<p xml:lang="nno">Hun er også glad for den nye E6-traseen gjennom Sørfold er med, samt at Hålogalandsveien skal oppgraderes.</p>
<p xml:lang="nno"><em type="italic">Etterlyser oppgradering av Riksvei 92 i Indre Finnmark </em></p>
<p>Samtidig konstaterer sametingsråden med skuffelse at regjeringen ikke prioriterer å oppgradere Riksvei 92 mellom Kautokeino og Karasjok.</p>
<p>– Riksvei 92 er hovedkorridor mellom øst og vest i Finnmark, og holder langt fra god nok veistandard, sier Muotka.</p>
<p>Hun mener det er behov for å sikre at samiske næringer og interesser ikke blir skadelidende av samferdselsprosjekter.</p>
<p>– Samferdselsprosjekter kan komme i konflikt med samisk næringsvirksomhet og samiske interesser. Derfor er det viktig med grundige konsekvensvurderinger med legitimitet i det samiske samfunnet, samt tidlig involvering av samiske interesser, mener Silje Karine Muotka.</p>
<p><em type="italic">Kontaktinformasjon: </em></p>
<p xml:lang="sme"><em type="italic">Sametingsråd Silje Karine </em><em type="italic">Muotka </em><em type="italic">(NSR), tlf. 984 87 576, </em><em type="italic">silje.karine.muotka@samediggi.no </em></p>
</body></document>
