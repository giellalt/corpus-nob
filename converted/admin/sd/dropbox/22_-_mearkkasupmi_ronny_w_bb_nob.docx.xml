<document xml:lang="nob" id="no_id"><header><title/><genre code="admin"/><author><unknown/></author><wordcount>242</wordcount><conversion_status type="standard"/><availability><license type="standard"/></availability><multilingual/><origFileName>22 - Mearkkašupmi, Ronny W, BB nob.docx</origFileName><parallel_text xml:lang="sme" location="22_-_mearkkasupmi_ronny_w_bb_sme.docx"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p>Sametinget er bekymret for situasjonen for samiske elever, og lærere. Det meldes til stadighet om manglende eller utdatert læremateriell. Samtidig observerer vi en flukt fra læreryrket. Dette kombinert med lav rekruttering av nye samiske lærere gir en uholdbar situasjon, hvor samiske barn blir skadelidende grunnet politiske feilprioriteringer. Riksrevisjonen, NOU 2016:18 Hjertespråket og Sametingets egne rapporter bekrefter også langt på vei en prekær mangel på samisklærere og samiske læremidler. Ifølge Sametingets årsmelding viser evalueringen av læremiddeltilskuddet at tilskuddsordningen fremstår relativt godt utformet og forvaltet, men politiske prioriteringer av hensyn utover de rent faglige i tildelingene kan gå på bekostning av kvalitet og effektivitet i læremiddelproduksjonen. Sametinget tar selvkritikk på dette punktet, og må revurdere de politiske prioriteringene, slik at samiske elever ikke skal måtte bære kostnaden av feilslått politikk. Sametinget er glad for å få mulighet til å påvirke nasjonale kvalitetsutviklingstiltak til også å omfatte samiske elevers skoletilbud (opplæring i og på samisk). Sametinget vil også påpeke at nasjonale myndigheter har informert og inkludert Sametinget tidlig i planprosessene. Sametinget må likevel skifte kurs, og intensivere arbeidet med læremiddelutvikling og lærerrekruttering. Sametinget er enig i at det må produseres mer digitale samiske hjelpe- og læremidler, som enkelt kan revideres og oppdateres. Videre må Sametinget sammen med lærerorganisasjoner sette i gang et målrettet arbeid for å beholde de samiske lærerne man har i dag. Disse er de viktigste kvalitetsutviklingstiltakene som på kort sikt kan forbedre situasjonen for samiske barn, og er godt innenfor Sametingets ansvarsområde.</p>
</body></document>
