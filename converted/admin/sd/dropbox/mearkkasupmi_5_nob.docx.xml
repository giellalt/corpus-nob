<document xml:lang="nob" id="no_id"><header><title/><genre code="admin"/><author><unknown/></author><wordcount>212</wordcount><conversion_status type="standard"/><availability><license type="standard"/></availability><multilingual/><origFileName>mearkkašupmi 5 nob.docx</origFileName><parallel_text xml:lang="sme" location="mearkkasupmi_5_sme.docx"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p>Fremskrittspartiets sametingsgruppe registrerer at saksfremlegget selv slår fast at <span type="quote">«Kompetansekrisen vil mest sannsynlig vedvare i større eller mindre grad i uoverskuelig framtid. Det vil ta tid å utdanne tilstrekkelig antall kandidater med samisk språk- og kulturkompetanse til alle jobbene i privat og offentlig sektor der slik kompetanse etterspørres.»</span></p>
<p>Fremskrittspartiets sametingsgruppe støtter denne vurderingen, og også følgende erkjennelse i saken:</p>
<p>«Det ser ikke ut til at det finnes enkle løsninger som raskt bidrar til at utdanningstilbudene og jobbene fylles opp av studenter og kandidater med samisk språk og kulturkompetanse. Realitetene tilsier at fokuset må legges på styrking av rekrutteringsgrunnlaget – antallet samiske språkbrukere må økes.</p>
<p>Å styrke rekrutteringsgrunnlaget – det vil si å øke antallet samiske språkbrukere - er et langsiktig arbeid.»</p>
<p>Fremskrittspartiets sametingsgruppe konstaterer at å øke antall samiske språkbrukere har vært sametingets hovedformål siden det ble etablert i 1989. Vi konstaterer samtidig at antallet samiske språkbrukere har hatt fortsatt nedgang i hele perioden siden. Det er nesten slik at andelen samiske språkbrukere er omvendt proporsjonalt med ressursene sametinget bruker på formålet. Sametingets hovedvirkemiddel er språkforvaltningsområdet.</p>
<p>Fremskrittspartiets sametingsgruppe konstaterer at sametinget fortsatt ikke har funnet noen løsning på utfordringen, og at denne rekrutteringsstrategien heller ikke i sin konklusjon tar opp i seg de erkjennelsene saken selv påpeker. Prosjektet må spisses enda mer.</p>
</body></document>
