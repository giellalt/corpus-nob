<document xml:lang="nob" id="no_id"><header><title/><genre code="admin"/><author><unknown/></author><wordcount>920</wordcount><conversion_status type="standard"/><availability><license type="standard"/></availability><multilingual/><origFileName>klagesak nob.docx</origFileName><parallel_text xml:lang="sme" location="klagesak_sme.docx"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p><em type="italic">Ovddeš </em><em type="italic">meannudeami </em><em type="italic">árvvoštallan </em><em type="italic">/Vurdering av tidligere behandling </em></p>
<p>Klagenemnda har tidligere behandlet klagen i sak 028/20. Søknaden ble da behandlet under ordningen primærnæringer (fiskerier) og avslått under henvisning til at man ikke gir støtte til fartøyinstruks. Saken ble påklaget og klagenemnda behandlet saken og sendte den i retur for fornyet behandling med henvisning til at søknaden ikke var blitt behandlet ut fra koronatiltak beskrevet i sametingsrådets notat.</p>
<p>Sametingsrådet har behandlet saken på nytt i sak HE 02/21 og har innvilget tilskudd på inntil kr 86 000 (50%). Godkjent kostnadsplan ble redusert med kr 100 000 fra kr 271 500 til kr 171 500, ettersom utgiftene til fartøyskontroll ikke ble godkjent. Begrunnelsen for å ikke godkjenne posten for fartøykontroll, er at dette er så spesifikt knyttet til fiskeriene og at man ikke gir tilskudd til dette innenfor ordningen variert næringsliv.</p>
<p>Klageren viser til at han ikke har mulighet til å oppgradere båten fordi tilskuddet er blitt redusert. Videre viser han til lang saksbehandlingstid, fra søknaden ble sendt inn 02.04.2020. Det at søknaden ble behandlet under ordningen primæringer til tross for at han spesifikt ba om at søknaden skulle vurderes i forhold til koronatiltak, har også bidratt til den lange saksbehandlingstiden, også i og med at saken ble sendt tilbake til fornyet behandling av klagenemnda.</p>
<p>I sin forrige behandling uttalte klagenemnda at man har forståelse for at saken ble avslått under ordningen primærnæringer, ettersom praksis tilsier at man ikke gir tilskudd til fartøyinstruks. Spørsmålet er om denne praksisen også gjelder når søknaden blir behandlet under en annen ordning og med hensyntagen til den særskilte situasjonen næringslivet har kommet i som følge av koronapandemien.</p>
<p>I denne saken skal klager oppgradere båten sin slik at den oppnår fartøyinstruks. Fartøyinstruks er nødvendig for å kunne drive ordinært fiske. Søknaden ble i første omgang behandlet under ordningen primærnæringer og ble da avslått fordi man ikke gir tilskudd til fartøyinstruks. Det gis heller ikke tilskudd til oppgraderinger av fiskefartøy under ordningen for fiskerier.</p>
<p>Klager viser til at han vil gå tilbake til å drive med turistfiske når pandemien har roet seg og kundene kommer tilbake. Sametingsrådet innvilget tilskudd til oppgradering, under henvisning til at man kan godkjenne oppgraderinger fordi dette gir en sikrere båt til turistfisket. Vurderingen som ble gjort hva angår fartøyinstruks er at dette er så knyttet til fiskeriene at det ikke kan godkjennes i finansieringsplanen.</p>
<p>I notatet om koronatiltak fra sametingsrådet heter det:</p>
<p xml:lang="koi"><em type="italic"><span type="quote">«Gjennom denne ordningen vil Sametinget stimulere til utvikling og omstilling til en mer bærekraftig og grønnere økonomi etter koronakrisen.»</span> </em></p>
<p>Det vises i notatet til eksempler som behovet for en felles markedsføring, nye markeder og utvikling av nye konsepter som tiltak som kan oppnå støtte. I denne saken er det snakk om å gå over fra turistvirksomhet til å drive med ordinært fiske, om enn midlertidig og det er snakk om omstilling fra en drift til en annen som følge av pandemien. Dette gjøres for å sikre et inntektsgrunnlag for klagers bedrift i en usikker tid. Klager endrer altså ikke på selve turistdriften, men går over i en annen næring for en periode.</p>
<p>Sametingsrådet har vurdert innholdet i sitt notat om koronatiltak utvidende, og av den grunn har de innvilget den delen av tiltaket som gjelder oppgradering av båten ettersom dette bidrar til at båten blir sikrere når klager går tilbake til turistdrift igjen. Under ordningen primærnæringer gis det ikke tilskudd til dette, men sametingsrådet har vurdert saken helhetlig under ordningen variert næringsliv og tatt hensyn til koronasituasjonen.</p>
<p>Samtidig har sametingsrådet ikke sett grunnlag for å gi tilskudd til fartøyinstruksen og de har ikke fraveket praksisen man har for dette i ordningen primærnæringer der slike søknader avslås. Her har ikke koronasituasjonen blitt vurdert som tungtveiende nok til å endre praksisen.</p>
<p>Klagenemnda har vurdert saken. Klagenemnda mener at den omstillingen det søkes om tilskudd til ligger innenfor den tradisjonelle levemåten, der klager ønsker å leve av en type kombinasjonsnæring. Selv om dette er en moderne form for kombinasjon av næringer, er selve tenkemåten bak i tråd med slik man tidligere har levd i samiske områder. I tillegg vil en fartøyinstruks gi klager et ben å stå på under koronapandemien der så å si hele inntektsgrunnlaget for hans drift er borte. På denne bakgrunnen omgjør klagenemnda sametingsrådets vedtak hva angår reduksjonen av tilskuddsbeløpet og innvilger et tilskuddsbeløp på 75% av en total finansieringsplan på kr 271 000.</p>
<p>Klagenemnda har vurdert saken. Klagenemnda legger til grunn at den omstillingen det søkes tilskudd til, er en effektiv og målrettet omstilling. Omstillingen inneholder grep som gjør klager i stand til å utnytte sin kompetanse som fisker, samt utnytte båt og utstyr og øvrig infrastruktur til å livberge seg som fisker i perioder hvor turistfisket ligger nede på grunn av coronapandemien.</p>
<p>Omsøkte tilpasning vil også medføre at søker vil ha et mer robust fundament for sin næring dersom coronapandemien får langvarige konsekvenser eller dersom lignende forhold inntreffer på nytt i framtida. Selv om dette er en moderne form for kombinasjon av næringer, er selve tenkemåten og beredskapen i tråd med slik man tidligere har levd og innrettet seg i samiske områder.</p>
<p>Klagenemnda er etter dette kommet til at vedtaket som omhandler posten fartøyskontroll, med omsøkt beløp på kr100 000 omgjøres. Denne godkjennes som en post som omfattes av reglene om coronatiltak, og det det innvilges et tilskuddsbeløp på 75% av kr 100 000. De øvrige delene av vedtaket gjelder tiltak til fysiske investeringer som etter coronareglene gir rett til 50 % stønad. Klagenemnda finner ikke grunn til å omgjøre denne delen av vedtaket.</p>
<p>Totalt tilskudd utgjør kr 161 000.</p>
</body></document>
