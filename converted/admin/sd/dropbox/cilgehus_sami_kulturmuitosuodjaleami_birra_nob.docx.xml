<document xml:lang="nob" id="no_id"><header><title/><genre code="admin"/><author><unknown/></author><wordcount>7662</wordcount><conversion_status type="standard"/><availability><license type="standard"/></availability><multilingual/><origFileName>Čilgehus_Sámi_kulturmuitosuodjaleami_birra nob.docx</origFileName><parallel_text xml:lang="sme" location="cilgehus_sami_kulturmuitosuodjaleami_birra_sme.docx"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p><em type="italic">SAMISK KULTURMINNEVERN </em></p>
<p xml:lang="deu"><em type="italic">REDEGJØRELSE </em></p>
<p xml:lang="deu">Februar 2020</p>
<p xml:lang="dan"><em type="italic">Redegjørelse </em></p>
<p type="title" xml:lang="nno">Innhold</p>
<p>1 Innledning 3</p>
<p xml:lang="dan">1.1 Juridiske rammer 4</p>
<p>2 Målsetting - kunnskapsbasert og framtidsrettet kulturminnepolitikk. 5</p>
<p xml:lang="nno">3 Sentrale tema 6</p>
<p>3.1 Klimaendringer – kulturminner og kulturlandskap 6</p>
<p>3.2 <span type="quote">«Askeladden»</span> og digitale verktøy 7</p>
<p>3.3 Kommunikasjon, synliggjøring, formidling og kunnskapsoppbygging 9</p>
<p>3.3.1 Samle og tilgjengeliggjøre eksisterende kunnskap om kulturminner og kulturhistorie 9</p>
<p>3.3.2 Dokumentasjonsprosjekter - Veilede og tilrettelegge lokale prosjekter, dokumentasjon i større plansaker 11</p>
<p xml:lang="nno">3.3.3 Tilrettelegging – Formidling – Skjøtsel 12</p>
<p>3.3.4 Stedsnavn – kulturhistorisk kilde og kulturminne 12</p>
<p>3.4 Samisk bygningsvern og fartøyvern 13</p>
<p>3.5 Utforme overordna retningslinjer for forvaltning av samiske- graver, skjelettmateriale og hellige steder. 15</p>
<p xml:lang="dan">3.5.1 Helligsteder 15</p>
<p xml:lang="nno">3.5.2 Skjelett- og gravmateriale 16</p>
<p xml:lang="dan">3.6 Kulturmiljøfredninger 18</p>
<p>3.7 Det geografiske forvaltningsområdet 19</p>
<p type="title">Innledning</p>
<p>Sametinget har forvaltningsansvar for samiske kulturminner og samisk bygningsvern i hele landet. Den samiske kulturarven er viktige verdier for kunnskap, identitet, opplevelse og bruk og legger premisser for all arealplanlegging og inngrep i landskapene. Kulturminnene skal forvaltes på grunnlag av egen historie og egne verdier og er et viktig kunnskapsgrunnlag i arbeidet med å sikre samiske rettigheter til arealer og naturressurser.</p>
<p>Samiske kulturminner er spor etter samisk bruk, bosetting og tilstedeværelse, de formidler kunnskap om våre forfedres livsvilkår, ressursbruk, trosforestillinger og landskapstilpasninger. Det kan for eksempel være gammetufter, ildsteder, hus, stabbur, kirkegårder, offersteder, hellige fjell og innsjøer, sennagressteder, lekeplasser for barn og muntlige fortellinger og joik knyttet til bestemte plasser. Mangfoldet av samiske kulturminner i Sápmi forteller om en langvarig og variert samisk bruk langt tilbake i tid. Kulturminner er en sentral del av og en viktig forutsetning for kunnskap om samisk utmarksbruk – maehcásteapmi.</p>
<p>Endringer i rammevilkår, kunnskapsgrunnlag, feltmetoder og i samfunnet generelt, påvirker det samiske kulturminnevernet. Det samme gjør endringer i lovverket, som endringa i fredningsgrensa for samiske kulturminner. Det er derfor viktig å evaluere vår rolle og arbeidsmåte og utforme strategi og politikk som forholder seg til dagens og framtidas situasjon. Viktige faktorer som påvirker vårt arbeid og vår kulturarv er eksempelvis, urbanisering, reiseliv, friluftsliv, industri og klima. I tillegg økes og endres kunnskapsgrunnlaget samt at nye metoder og ny teknologi gir oss nye muligheter.</p>
<p>Regionreformen har ført til økt ansvar og arbeidsmengde for Sametinget. Videre er et større digitaliseringsarbeid igangsatt av Riksantikvaren med bakgrunn i at ulike instanser i dag sitter med opplysninger om kulturminner, ofte lagret i ulike systemer. En fremtidsrettet kulturminneforvaltning trenger effektiv informasjonsflyt mellom instanser og databaser.</p>
<p>Det har vært en jevn økende tilkomst av arkeologiske kulturminner og ny kunnskap som følge av arbeidet til forvaltningen og ulike forsknings- og dokumentasjonsprosjekter. Samtidig opplever vi et økende press for inngrep og økt bruk i store områder som ikke tidligere har vært berørt av større tekniske inngrep. Lite oppmerksomhet på samiske kulturminner i forbindelse med store nasjonale registreringsprosjekt i tiårene etter andre verdenskrig, har gjort at vi har en markant skeivhet i hvilke områder databasene våre har kulturminnedata fra. Når kraftlinjer, vindparker og mineralindustri skal etableres i områder langt fra veger og annen infrastruktur mangler vi grunnlagsdata. Enkeltstående arkeologiske og kulturhistoriske undersøkelser har bidratt til økt kunnskap om samisk bosetting og bruk også i de områdene som tidligere i liten grad har vært undersøkt med tanke på samiske kulturminner. Med økt press i nye områder øker også behovet for mer kunnskap i de samme områdene for at vi skal kunne ivareta våre lovpålagte forpliktelser på en god måte.</p>
<p>Sametinget har gjennomført et stort dokumentasjons- og registreringsprosjekt av automatisk fredete samiske bygninger. Vi har som følge av bygningsprosjektet fått en markant økning i tilfanget av kjente automatisk fredete kulturminner med over 900 samiske bygninger. Det høye antallet automatisk fredete bygninger, den generelle økningen av kjente arkeologiske kulturminner og ulike forskningsprosjekter bidrar til kunnskapsøkning, men også nye utfordringer for forvaltningen både faglig og ressursmessig. Bygningsvernprosjektet har gitt Sametinget god oversikt over samiske bygg, og hvilke utfordringer disse vil stå overfor i kommende tider. Her gjenstår likevel mye arbeid. En lignende helhetlig kartlegging finnes ikke for arkeologiske samiske kulturminner.</p>
<p>Sametinget har følgende ansvar innenfor kulturminnevernet:</p>
<list><p type="listitem">Forvaltning av samiske kulturminner</p>
<p type="listitem">Registrering og dokumentering av faste samiske kulturminner</p>
<p type="listitem">Registrere muntlig tradisjon og immaterielle kulturminner</p>
<p type="listitem">Forvalte freda og verneverdige samiske bygninger</p>
<p type="listitem">Skjøtsel, tilrettelegging, synliggjøring og formidling av samiske kulturminner</p>
<p type="listitem">Samarbeid med offentlige parter, frivillige organisasjoner og private eiere, sameforeninger og lokale museer</p>
<p type="listitem">Forvalte samt ha ansvar for skjøtsel og formidling av kulturmiljøene i Skoltebyen og på Mortensnes</p>
<p type="listitem">Bygge kompetanse regionalt/lokalt om samisk bygningsvern</p>
<p type="listitem">Bidra i arbeidet med å få Várjjat siida på UNESCOs verdsarvliste</p>
<p type="listitem">Faglig formidling i tidsskrifter/på konferanser osv</p>
</list><p>Sametingets kulturminnevern har utstrakt direktekontakt med både kommuner, private utbyggere og lokalbefolkning. Kulturminnevernet er gjerne den første og eneste befatningen mange har med Sametinget. Kontakten med publikum, utbyggere og kommuner er derfor viktig for Sametinget. Den gir oss et godt utgangspunkt til å fange opp hva som er viktig for kommuner og lokalsamfunn og til å formidle både samisk kulturhistorie og Sametingets arbeid.</p>
<p type="title" xml:lang="dan">Juridiske rammer</p>
<p>Sametingets arbeid har sitt grunnlag i Grunnloven § 108 som omhandler statens plikter når det gjelder samene i Norge: ” Dei statlege styresmaktene skal leggje til rette for at den samiske folkegruppa kan tryggje og utvikle samisk språk, kultur og samfunnsliv.” Folkerettens regler om urfolk og minoriteter legger rammer for statens forpliktelser overfor det samiske folket. Staten skal anerkjenne samenes faktiske rettigheter, herunder de rettigheter som følger av ILO-konvensjon nr. 169 om urfolk og stammefolk i selvstendige stater. FNs erklæring om urfolks rettigheter er også relevant, den slår fast at urfolk har rett til å bevare, ha kontroll med, verne og utvikle sin kulturarv og sin tradisjonelle kunnskap og sine kulturuttrykk (artikkel 31). Sametinget, som et folkevalgt organ for samene, har derfor en rolle for å sikre og utvikle vårt språk, vår kultur og vårt samfunnsliv.</p>
<p>Kulturminnelovens formål er at kulturminner og kulturmiljøer med deres egenart og variasjon skal vernes, både som del av vår kulturarv og identitet og som ledd i en helhetlig miljø- og ressursforvaltning. I 1978 ble samiske kulturminner eldre enn 100 år automatisk fredet i loven. Bakgrunnen for denne sene og flytende fredningsgrensen var blant annet mangelen på skriftlige kilder om samisk historie og fortid, at samisk kulturarv ble ansett å være sårbar og underrepresentert. I 2018 ble den flytende fredningsgrensen på 100 år endret til en fast fredningsgrense. Dette fordi antallet automatisk fredete samiske kulturminner fra nær fortid ellers ville bli svært mange. En slik stor tilvekst av automatisk fredete samiske kulturminner ville etter hvert kunne legge store føringer på arealbruken i de samiske bosettingsområdene. Fredningsgrensen ble satt til 1917, og innebærer at alle samiske kulturminner fra 1917 eller eldre er automatisk fredet. I kulturminneloven er også alle øvrige kulturminner eldre enn 1537 og bygninger eldre enn 1650 automatisk fredet. Utvalgte kulturminner eller kulturmiljøer kan fredes ved enkeltvedtak etter kulturminneloven, eller ivaretas gjennom plan- og bygningsloven.</p>
<p>Plan- og bygningsloven er det viktigste virkemidlet for samfunnsplanlegging. Den er en sektorovergripende lov som legger opp til et system for helhetlig planlegging, der arealforvaltning er en viktig del. Kulturminner, kulturmiljøer og landskap kan vernes gjennom bruk av plan- og bygningsloven. Dette er virkemiddel kommunene forvalter som planmyndighet, og som kan brukes til å sikre kulturminner, kulturmiljøer og landskap. I plan- og bygningsloven er Sametinget gitt rett til å komme med innsigelser, men også en plikt til å samarbeide med planmyndighetene for å ivareta det samiske naturgrunnlaget, herunder samiske kulturminner som en del av den samiske kulturarven.</p>
<p>Som del av regionreformen er Sametinget og fylkeskommunene overført økt myndighet etter kulturminneloven med virkning fra 01.01.2020. Det gjelder bl.a. myndighet til å innvilge dispensasjon for tiltak som kan virke inn på fredete kulturminner. Myndigheten er delegert ved forskrift og ikke ved lov, slik hovedregelen ellers er etter kommuneloven. Etter konsultasjoner om Prop. 84 S (2016-2017) <span type="quote">“Ny inndeling av folkevalgte regioner”</span>, ble det enighet om at det skal utredes nærmere hvordan tilsvarende myndighetsoverføring skal gjennomføres til Sametinget. Dette er tenkt gjennomført i forbindelse med at regjeringen legger frem en ny Stortingsmelding om kulturminnepolitikken våren 2020. I påvente av denne utredningen har Sametinget akseptert at økt myndighet inntil videre overføres Sametinget gjennom forskrift den 01.01.2020. Forskriften hjemler overføring av myndighet og oppgaver til Sametinget for samiske kulturminner, tilsvarende det fylkeskommunen har fått overført for øvrige kulturminner.</p>
<p>Ved en eventuell diskusjon om et kulturminne er samisk eller ikke, må en avklaring skje i dialog mellom fylkeskommunen og Sametinget. I likhet med hva som gjelder på fylkeskommunenes område, kan Riksantikvaren overta en sak dersom Sametinget vil fatte vedtak i strid med faglige tilrådinger. Riksantikvaren må i disse tilfellene vurdere om det er behov for konsultasjon før direktoratet treffer avgjørelse. Riksantikvaren er også klageinstans for vedtak fattet av Sametinget.</p>
<p type="title">Målsetting - kunnskapsbasert og framtidsrettet kulturminnepolitikk.</p>
<p>Sametingets hovedmålsetting for kulturminnevernet er å forvalte og synliggjøre samiske kulturminner og kulturmiljøer på grunnlag av egen historie og egne verdier, med utgangspunkt i kulturminnenes betydning for identitet og samfunnsbygging. Økt kunnskap om samiske kulturminner, bosetting, landskapsbruk og historie bidrar til å styrke samiske samfunnsbygging. både i de enkelte lokalsamfunnene og i samfunnet generelt.</p>
<p>Vern og forvaltning av samiske kulturminner er en viktig del av Sametingets virkeområde. I arbeidet med å forvalte vår egen fortid og historie skal Sametinget legge hovedpremissene. Sametinget skal forvalte samiske kulturminner og kulturmiljøer på en måte som bidrar til å styrke og videreføre samisk kultur. Dette vil være innenfor folkeretten, og i tråd med at Sametinget skal gis økt innflytelse når det gjelder avgjørelsesmyndighet i saker som er av særlig betydning for den samiske befolkningen.</p>
<p>Deler av den tradisjonelle kunnskapen er fortsatt i aktiv bruk i samiske samfunn, parallelt med nye kunnskaper. Samisk tradisjonskunnskap om landskaps- og ressurstilpassing, som også er nedfelt i samiske kulturmiljø, har verdi langt utenfor samiske samfunn. Slik kunnskap er for eksempel aktuell å bruke i debatten om klimaendringer.</p>
<p>Sametinget vil i denne meldingen forme en kunnskapsbasert og framtidsrettet kulturminnepolitikk sett i lys av;</p>
<p><span type="quote">- Endrete rammebetingelser. bl.a. regionreform, flere lovpålagte
oppgaver og lovendring.- Økende press på nye arealer- Ny tilgjengelig teknologi og metode,- Ny kunnskap og nye kulturminnetyper- Nasjonal satsing på digitalisering</span></p>
<p>Hva er viktig for Sametinget med hensyn på kulturminner og kulturhistorie, hvordan skal vi bruke våre ressurser og kompetanse til det beste for det samiske samfunnet?</p>
<p type="title" xml:lang="nno">Sentrale tema</p>
<p>Sentralt i Sametingets arbeid er å formulere en tydelig politikk. Vårt arbeid er saksbehandling, høringsuttalelser samt tilhørende befaringer i forbindelse med forvaltningssaker. Sametinget skal drive skjøtsel og tilrettelegge samiske kulturminner. Vi skal veilede og formidle til lokalsamfunn og storsamfunnet kunnskap om samisk kulturarv og historie. Vi vil i dette kapitlet også diskutere komplekse problemstillinger knyttet til samiske helligsteder og skjelett-og gravmaterialet. Utfordringer knytta til pågående klimaendringer vil også omtales</p>
<p>Bruk av ulike typer digitale løsninger både for dokumentasjon i felt, lagring av data og formidling er en integrert del på de fleste områdene innafor kulturminnevernet. I kapitlene som følger kommer vi derfor inn på ulike måter å anvende digitale løsninger og metoder når de ulike temaområdene omtales.</p>
<p type="title">Klimaendringer – kulturminner og kulturlandskap</p>
<p>Klimaendringene har store regionale variasjoner, med særlige markante endringer i de nordlige områdene. Endringene viser seg spesielt gjennom økende temperaturer, økt nedbør og generelt mer ekstremt- og ustabilt vær. Dette påvirker bevaringsforholdene for samiske kulturminner og bygninger.</p>
<p xml:lang="dan"><em type="italic">Utfordringer </em></p>
<p>Økt fuktighet er en hovedutfordring når det gjelder stående bygninger. Det fører til mer råte, sopp og skadedyr. Bygningene er som regel skapt for å tåle kortvarige variasjoner i fuktforhold, men ikke vedvarende endringer. Fuktighet, kombinert med varmere klima vil også føre til raskere nedbrytning av arkeologiske funn. Ekstremvær fører til økt fare for direkte skader, særlig som følge av erosjon, sterk vind og kraftig regn.</p>
<p>Endret klima medfører endringer i vegetasjonsbildet, for eksempel at tregrensen trekker oppover og at det blir frodigere og nye arter kommer til. Dette gjør at synlige kulturminner og kulturlandskap gror til, slik at de ikke lenger blir synlig. For mange kulturminner medfører endringene i vegetasjonsbildet også at de blir liggende i et naturlandskap som ligner mindre på det som var da de i sin tid var i bruk. For eksempel kan reindriftsamiske sommerboplasser som ofte ligger i skoggrensa nært fjellbeitene, etter hvert bli liggende inni skogen, langt nedenfor tregrensa. Det blir vanskeligere å forstå sammenhengen mellom naturlandskap og kulturminner.</p>
<p><em type="italic">Mål og tiltak </em></p>
<p>Tradisjonell håndverkskunnskap er ofte tilpasset et klima og miljø som etter hvert ikke lenger vil finnes. Dette vil skape etiske og metodiske utfordringer for bygningsvernet. Vi må være åpne for å utvikle nye løsninger og nye kombinasjoner av kunnskap for å ivareta samiske bygg. Vi trenger økt fokus på nye metoder og verktøy, og en kontinuerlig evaluering av registreringsarbeidet.</p>
<p>Vi må være bevisst på å tilpasse våre metoder og registreringspraksis til slik at vi tar høyde for endringer i vær og landskap. Endringer i klima og landskap fører til nye typer utbygginger og press på nye områder, dette øker risikoen for skade på tidligere uberørte kulturminner.</p>
<p>For å kunne forebygge tap og skade på samiske kulturminner som følge av klimaendringer må vi aktivt søke mer kunnskap. Videre må vi identifisere utfordringene, lage sårbarhetsanalyser og prioriteringer for å kunne planlegge og iverksette preventive tiltak mot vedvarende og kommende klimautfordringer.</p>
<p type="title"><span type="quote">«Askeladden»</span> og digitale verktøy</p>
<p>Digital lagring og utveksling av data har gjort at tilgangen til- og mengden informasjon er totalt forandret og i rask utvikling. Utfordringene knyttes til å utvikle og implementere gode system for utveksling av relevant og kompatibel informasjon. Uten dette står vi i fare for å oversvømmes av data uten relevans. Digitalisering handler i stor grad om å benytte teknologi til å fornye, forenkle og forbedre hverdagen.</p>
<p>Databasen <span type="quote">“Askeladden”</span> er Riksantikvarens offisielle database for kulturminner i Norge. Gjennom ‘Askeladden’ kan det hentes ut informasjon om kulturminner med relevans for en spesifikk sak og et geografisk område. Databasen inneholder både samiske- og andre kulturminner. Databasen driftes og vedlikeholdes av Riksantikvaren, men det er Sametinget som er forvaltningsmyndighet for samiske kulturminner og som derfor legger inn samiske kulturminner, bestemmer hva som er samiske kulturminner og avgjør i hvilken grad informasjon skal være offentlig tilgjengelig eller skjermes. Databasen oppdateres kontinuerlig av Sametinget og de respektive fylkeskommuner ettherhvert som ny data tilkommer. Den er passordbelagt og ikke åpen for allmennheten. Databasen <span type="quote" xml:lang="nno">“kulturminnesøk.no”</span> er publikumsversjonen av <span type="quote">“Askeladden”</span> og åpen for allmenheten. Denne inneholder de samme kulturminnene som Askeladden, men her er enkelte kulturminnetyper klausulert med hensyn til nøyaktig stedsangivelse. Det gjelder særlig samiske offersteder og graver. Askeladden er et svært viktig redskap for Sametingets kulturminneforvaltning.</p>
<p>Det utvikles stadig bedre programvare som gir muligheter for å analysere og visualisere store mengder data på en effektiv og oversiktlig måte. I utarbeidelse av rapporter og formidling generelt er GIS-verktøyet essensielt og viktig for Sametinget og kan implementeres på en rekke områder.</p>
<p><em type="italic">Kartplott som viser kommunevis fordeling av automatisk fredete samisk bygninger (kilde: Askeladden) </em></p>
<p xml:lang="dan"><em type="italic">Utfordringer </em></p>
<p>Askeladdens oppbygging og struktur er i for liten grad tilpasset samiske kulturminnetyper, kulturmiljø og den landskapsbruken de er knyttet til. Den gir få muligheter til å håndtere observasjoner- og kategorisering av samiske kulturminner. Samiske kulturminner må, i langt større grad enn andre, plasseres i store generelle kategorier som usynliggjør, tildekker og reduserer mangfoldet av samiske kulturminnetyper. En annen utfordring med Askeladden er manglende mulighet til å bruke samiske termer på samiske kulturminnetyper. Språket er en viktig kulturbærer og følgelig en viktig dimensjon i dokumentasjonen av samiske kulturminner.</p>
<p>Kulturminnedatabasen Askeladden bygger på et prinsipp om at kulturminner skal kartfestes og avgrenses i forhold til omgivelsene. Automatisk fredete kulturminner legger også sterke føringer på arealbruk, og i lys av dette er både kartfesting og avgrensing av kulturminner arbeidsoppgaver som prioriteres høyt av kulturminnemyndighetene. Kulturminneloven omfatter imidlertid også steder som er uten fysiske spor i marka. Steder det knytter seg historier, tro og tradisjon til. Disse kategoriene byr det på utfordringer å skulle avgrense. Dette omtales nærmere i kap. 3.5.1. Sammenhenger mellom kulturminner og store landskapsrom som hører sammen, men som ligger med stor innbyrdes avstand er også vanskelig å dokumentere og synliggjøre i Askeladden.</p>
<p>Oppdaterte og tilpassede digitale verktøy er en forutsetning for at vi skal kunne utføre våre oppgaver på en god måte. Både innafor saksbehandling, formidling og ikke minst for å dokumentere våre rettigheter. Sametinget har i tillegg stort etterslep i forhold til digitalisering av eget arkiv- og fotomateriale.</p>
<p><em type="italic">Mål og tiltak </em></p>
<p>Sametinget skal implementere og besørge intern opplæring i egnede digitale verktøyer og metoder for effektivt å kunne bruke tilgjengelige teknologi innafor blant annet databaser, feltdokumentasjon, foto mm.</p>
<p>Sametinget skal aktivt jobbe for at teknologien tilpasses samiske forhold, behov og språk. Dette gjelder i særlig grad <span type="quote">«Askeladden»</span>.</p>
<p>Sametingets eget arkiv og datamateriale bør digitalisere slik at det er sikret og at kunnskapen og datagrunnlaget blir tilgjengelig.</p>
<p type="title">Kommunikasjon, synliggjøring, formidling og kunnskapsoppbygging</p>
<p>Det siste tiåret har det, ut fra et demokratiperspektiv, vært et uttalt mål fra nasjonale myndigheters side å øke digitaliseringen og tilgjengeliggjøringen av kulturarven. I St.meld.nr 24 (2008-2009) <span type="quote">«Nasjonal strategi for digital bevaring og formidling av kulturarv»</span> er visjonen at mest mulig av samlinger også i arkiv, bibliotek og museer skal digitaliseres og gjøres tilgjengelig for flest mulig ved formidlingsvennlige, søkbare og tilgjengelige IKT-løsninger. Å sikre kildene og gi befolkningen tilgang til dem, er påpekt som vesentlig og Sametinget stiller seg bak dette. Parallelt med denne satsingen må vi samtidig ha fokus på at, <em type="italic">uten </em>tilstrekkelig samisk innhold i databasene som tilgjengeliggjøres, vil ikke satsingen ha god effekt for synliggjøring av den samiske kulturarven. </p>
<p>Opprettelsen av samisk kulturminneråd og senere delegering av myndigheten til Sametinget innebar en anerkjennelse av samisk kultur, samiske kulturminners betydning og samenes rett til selv å forvalte egne kulturminner. På bakgrunn av dette kunne man forvente at den videre innsatsen og oppfølging i form av basale tiltak som kartlegging og kulturminneregistrering ble et høyt prioritert innsatsområde. Det er slik sett et paradoks at det fortsatt finnes store områder der kulturminner bare i forsvinnende grad er kartlagt. Å gjøre kulturminnedata tilgjengelig i en nasjonal database er viktig som ledd i demokratiseringsprosessen og et skritt i riktig retning. Databasen i seg selv skaffer imidlertid ikke til veie kulturminnedata som ikke finnes. Resultatene av statens tidligere prioriteringer knyttet til hvilke områder som ble systematisk registrert og hvilke kulturminner registrantene den gang ble bedt om å dokumentere, medfører at man fortsatt har et demokratisk problem. Kunnskapshullene knytta til kulturminnedata fra store deler av de samiske kjerneområdene er fortsatt like reell, selv om man har en nasjonal database. Mangelen på kulturminnedata er en hemsko for den samiske kulturminneforvaltningen og de forventninger som stilles til oss som kunnskaps-leverandører og forvaltere av samiske kulturminneverdier.</p>
<p>I denne sammenheng finnes det ulike satsninger/prioriteringer Sametinget kan gjøre for å øke andelen av samiske kulturminner i de nasjonale registrene og øke den generelle kunnskapen om samisk landskapsbruk og kulturminner.</p>
<p type="title">Samle og tilgjengeliggjøre eksisterende kunnskap om kulturminner og kulturhistorie</p>
<p>De siste tiårene har det vært gjennomført en rekke prosjekter blant annet i regi av universiteter, forskningsinstitutter, museer, Finnmarkskommisjonen, samiske kompetansesenter, lokalsamfunn og reinbeitedistrikter som har dokumentert og kartfestet samiske kulturminner og samisk landskapsbruk.</p>
<p xml:lang="dan"><em type="italic">Utfordringer </em></p>
<p>Denne dokumentasjonen finnes hovedsakelig i rapporter, private databaser, forskningsartikler og vitenskapelige avhandlinger, og er i liten grad overført til Askeladden.</p>
<p>Man kan møte skepsis lokalt knytta til sensitiv kulturminnedata som for eksempel grav- og offersteder og dette må Sametinget forholde seg til på en god og tillitvekkende måte. Det finnes imidlertid allerede systemer for å skjerme slik informasjon i Askeladden.</p>
<p><em type="italic">Kartfiguren viser et utdrag av rundt 700 samiske kulturminner som er registrert i forbindelse med et forskningsprosjekt i Tana, Kulturminnene ligger ikke i kulturminnedatabasen Askeladden. </em></p>
<p><em type="italic">Mål og tiltak </em></p>
<p>Sametingets mål er å digitalisere - og tilgjengeliggjøre allerede innsamlet data. Et slikt arbeid er mindre kostnadskrevende enn å gjennomføre nye befaringer og registreringer. Det vil i en del tilfeller medføre kontrollarbeid i felt, men vil likevel være langt mindre ressurskrevende enn nyregistreringsarbeid. Dette er svært verdifull informasjon som, hvis den ble overført til Askeladden, kunne styrket kunnskapsgrunnlaget til den samiske kulturminneforvaltningen betydelig.</p>
<p>En innsats på dette området vil også være positivt for både kontakt- og tillit mellom Sametinget og de samiske lokalsamfunnene gjennom at de samiske samfunnene opplever at arbeid som er gjort i nærmiljøet blir ivaretatt og tatt inn i de nasjonale registrene. En slik prosess vil bevisstgjøre og bygge kunnskap hos innbyggere og kommuner om egen historie. Sametingsrådet har tidligere bedt om økt registreringsinnsats for å avhjelpe manglene i de nasjonale kulturminneregistreringene. Dette er målrettede og gjennomførbare tiltak som kan bidra til å tette kunnskapshullene.</p>
<p type="title">Dokumentasjonsprosjekter - Veilede og tilrettelegge lokale prosjekter, dokumentasjon i større plansaker</p>
<p>Forvaltning og synliggjøring av samiske kulturminner og kulturmiljøer på grunnlag av egen historie og egne verdier er et viktig mål for Sametinget. Vi opplever stor interesse fra samiske lokalsamfunn og reinbeitedistrikter om samarbeid og faglige rådgiving for å kartlegge egen historie og dokumentere egne kulturminner.</p>
<p>Sametinget har svært god erfaring fra slike prosjekter, blant annet kurs i registrering av kulturminner. Kursene inneholder både en teoretisk og en praktisk del i kulturminneregistrering. Slike kurs gir økt oppmerksomhet på samisk historie og samisk identitet, og resulterer i at stadig flere samiske kulturminner blir registrert av de samiske lokalmiljø selv. I publikumsversjonen av Askeladden (kulturminnesok.no) er det mulig for alle å legge inn kulturminneregistreringer. Disse kan Sametinget i ettertid overføre til Askeladden. Dersom vi informerer og benytter denne muligheten aktivt i vår dialog utad forenkles vår kontrollvirksomhet betraktelig.</p>
<p xml:lang="dan"><em type="italic">Utfordringer </em></p>
<p>Lovpålagte oppgaver skal balanseres mot mål knytta til synliggjøring og formidling av samiske kulturminner og mål om å øke kunnskapen om samisk kulturhistorie og ressurs- og arealbruk både i samiske lokalsamfunn og nasjonalt. For Sametinget innebærer aktiv forvaltning at vi må ta et større ansvar for synliggjøring og formidling av kulturhistorie og kulturminner enn den norske forvaltningen.</p>
<p>Det haster å få dokumentert muntlige overleveringer og tradisjonskunnskap som fortsatt fins i reindrifta og i samiske bygder. Det lokale, kollektive minnet kan strekke seg langt tilbake i tid og har stor verdi og relevans for vårt arbeid. Med økende urbanisering og modernisering er denne kunnskapsformen og -formidlingen på vikende front.</p>
<p><em type="italic">Mål </em></p>
<p>Prioritere og øke lokalt kulturminnesamarbeid. Dette vil på sikt øke det lokale engasjementet for egen historie og identitet og bidra til økt interesse for bevaring av kulturarven. Det er mye godt kulturminnevern i økt lokal kunnskap og engasjement og i opplevelsen av at Sametinget arbeider for og med de samiske lokalsamfunnene. En annen gevinst av tett samarbeid med lokalsamfunn er muligheten til å på en god måte få dokumentert muntlige overleveringer og tradisjonskunnskap. Det å drive med utstrakt generell registrering med egne folk i terrenget krever store økonomiske og personellmessige ressurser. Å spille på lag med lokalsamfunn og følge opp med kvalitetssikring fra oss er mer realistisk. Vi bør bruke ressurser på å veilede og kvalitetssikre og gjerne være med i felt for å bidra til opplæring.</p>
<p><em type="italic">Tiltak </em></p>
<p>Sametinget vil prioritere dokumentasjon og kartlegging av landskapsbruk og kulturminner i samiske bruksområder som tidligere er lite undersøkt. Å benytte ny teknologi i kombinasjon med intervjuer og lokalt samarbeid vil være viktige elementer i arbeidet.</p>
<p>I plansaker som omfatter store areler som for eksempel vindparker, kraftlinjer, mineralindustri og nasjonalparker er det også viktig å ha fokus på samarbeide med reindrifta og lokalsamfunn. Både i forhold til gjennomføring og logistikk og ikke minst i forhold til kunnskap og resultatoppnåelse.</p>
<p type="title" xml:lang="nno">Tilrettelegging – Formidling – Skjøtsel</p>
<p>Tilrettelegging og skjøtsel er viktig for at kulturminnene kan oppleves, brukes, gi mening og identitet, fortelle de samiske historiene og sikre kulturminner mot skade og ødeleggelse. Sametinget gjennomfører årlige tilretteleggings -og skjøtselsprosjekter, ofte i samarbeid med andre institusjoner på feltet som lokale institusjoner, fylkeskommuner eller museer.</p>
<p>Sametinget har etter kulturminneloven myndighet til å drive skjøtsel av- og tilrettelegge samiske kulturminner og gjennomfører årlige tilretteleggings -og skjøtselsprosjekter, ofte i samarbeid med andre institusjoner på feltet. Samarbeidspartnere kan være lokale institusjoner, fylkeskommuner eller museer. I tillegg til Sametingets kulturvernmidler er deler av tilretteleggingsprosjektene gjennomført med støtte fra Riksantikvaren gjennom <span type="quote">«Bevaringsprogram for utvalgte arkeologiske kulturminner»</span> (BARK). BARK skal tilse at et representativt utvalg av arkeologiske kulturminner gjøres tilgjengelig for publikum. Dette 10-årige programmet sluttføres i 2020.</p>
<p>Tilrettelegging av den samisk kulturarv kan være en viktige identitetsbærer. Et slik eksempel er tilretteleggingen som er gjennomført i det pitesamiske området på Saltfjellet hvor et utvalg av seks ulike kulturmiljø er tilrettelagt.</p>
<p>Andre prosjekter kan ha et tosidig formål. Dels formidling, men også sikring for å forhindre skade og ødeleggelse av kulturminner. Landskapene på Spildra i Kvænangen og Trollholmsund i Porsanger har forholdsvis mange turister. Sametinget mottok i begge tilfeller melding om at ferdselen kunne forringe kulturminnene. Det ble gjort tiltak for å sikre områdene mot slitasje, samtidig som kulturminnene fremdeles inngår i turistbasert næring.</p>
<p>Andre prosjekter igjen inneholder rekonstruksjon av gamle innretninger som stabbur eller gammer.</p>
<p xml:lang="dan"><em type="italic">Utfordringer </em></p>
<p>Det samiske bosettings -og bruksområdet er stort. Skjøtsel og tilrettelegging er i dag et lite fagfelt i Sametinget. Med begrensede personressurser har det vært utfordrende å tilrettelegge et vidt spekter av kulturminner både geografisk og tematisk. Det er behov for å utarbeide langsiktige planer, både for nye prosjekter og vedlikehold av de gjennomførte tiltakene.</p>
<p>Varige ordninger for vedlikehold og oppfølgende skjøtsel har ofte vist seg å være en utfordring når tilretteleggingsprosjekter er sluttført.</p>
<p><em type="italic">Mål og tiltak </em></p>
<p>Det er en målsetting å tilrettelegge kulturmiljø som representere ulike samiske levemåter og bosettingsområder. Tilretteleggingsprosjekter skal representere bredden i samisk kultur og historie. Dette kan sikres gjennom en langsiktig plan for skjøtsel og tilrettelegging, samt finansieringen av arbeidet. Planen bør inneholde vurderinger av aktuelle lokaliteter og ulike metoder for formidling.</p>
<p>Sametinget skal utarbeide retningslinjer for tilretteleggingsprosjekter med blant annet overordnete mål om hvorfor vi tilrettelegger og hvordan vi vil formidle. For eksempel å gi plass til undring og folks nærvær i historiene og stedene vi formidler. Ha fokus på at det konkrete og nære vi ønsker å vise fram i kulturmiljøene vi formidler ikke drukner i abstrakte begreper om verdier og ressurser.</p>
<p>Tilretteleggingsprosjekter skal representere bredden i samisk kultur og historie også geografisk bredde.</p>
<p>For allerede tilrettelagte lokaliteter bør det utarbeides langsiktige løsninger for vedlikehold og skjøtsel av installasjoner og kulturlandskapene.</p>
<p type="title">Stedsnavn – kulturhistorisk kilde og kulturminne</p>
<p>Samiske stedsnavn er en viktig kunnskapskilde som gjenspeiler både ressurser og naturens egenskaper på et gitt sted eller område. I tillegg viser mange navn også til tidligere tiders bruk, bosetting og hendelser, det være seg reindrift, sjøsamisk- eller annen samisk bruk og bosetting. Stedsnavn bidrar til å øke forståelsen av- og kunnskap om den samiske tilstedeværelsen og bruken og som en tilleggskilde til de fysiske kulturminnene. De viser til en aktiv bruk også i områder hvor det kanskje ikke finnes fysiske kulturminner, eller at man ikke har påvist de kulturminnene som er der. I tillegg til kildeverdien er stedsnavn i seg selv kulturminner, jf. stedsnavnloven.</p>
<p xml:lang="dan"><em type="italic">Utfordringer </em></p>
<p>Veldig mange stedsnavn er ikke registrert i kartverkets databaser, men er fortsatt i muntlig bruk og muntlig overført. Stedsnavn som er i bruk, men som ikke står på kartene kommer vi jevnlig over i vårt arbeid og kontakt med lokalsamfunn.</p>
<p>I dag benyttes eksisterende eldre stedsnavnkilder som Qvigstad, men en database over ord og stedsnavn som indikerer bosetting, bruk og hendelser vil være et svært nyttig redskap for å lokalisere steder med potensiale for samiske kulturminner, og for bedre forståelsen av landskapsbruk generelt.</p>
<p><em type="italic">Mål og tiltak </em></p>
<p>Dokumentasjon av stedsnavn skal være en integrert del av Sametingets registreringsarbeid. Det er viktig å få stedsnavn registrert med både korrekt lokal navneform og geografisk plassering.</p>
<p>Sametinget vil iverksette et terminologiprosjekt med fokus på kulturhistorisk relevant kunnskap. Dette er en kunnskapskilde som det både er ønske om å benytte og som bør benytte mer.</p>
<p type="title">Samisk bygningsvern og fartøyvern</p>
<p>Sametinget er forvaltningsmyndighet for samiske automatisk freda bygninger, vedtaksfreda bygninger og verneverdige bygninger. Fra 2020 har Sametinget også ansvar for et utvalg av fredete eiendommer i statlig eie samt samisk fartøyvern.</p>
<p xml:lang="dan"><em type="italic">Bygningsvern </em></p>
<p>Sametingets prosjekt <span type="quote">«Registrering og identifisering av samiske bygninger»</span> (2011-2019) økte antallet automatisk freda samiske bygninger fra ca 60 til rundt 900. Bygningene er geografisk fordelt fra Sør-Varanger i nordøst til Røros-området i sør. Stabbur, boliger og fjøs er de mest utbredte bygningstypene. I Finnmark er stabbur den vanligste typen mens boliger er vanligst sør for Finnmark. Andre typer som for eksempel uthus, naust, jordkjellere og felleskapsbygninger ble også registrert. Registreringen fulgte en egen metode og konklusjonen for hver bygning er basert på en sammenstilling av bygningstekniske vurderinger gjort under befaringen, opplysninger fra eieren samt fra historiske kilder. Tilstandsgraden til bygningene ble vurdert, og fra 2013 ble også den kulturhistoriske verdien til bygningen vurdert. Det ble lagt vekt på god dialog med eierne i registreringsarbeidet noe som førte til at svært få eiere klagde på fredningen. Sametinget erkjenner at videre dialog med eierne, oppfølging og informasjon er en forutsetning for å lykkes med en god langsiktig forvaltning av den samiske bygningsarven.</p>
<p>I tillegg til de automatisk freda bygningene finnes et stort antall bygninger som er yngre enn fredningsgrensen, men som likevel har verneverdi. Disse har Sametinget ingen oversikt over, men de kan forventes å finnes for eksempel blant gjenreisningsbebyggelsen og blant samiske næringsbygg fra mellom- og tidlig etterkrigstid.</p>
<p>Sametinget har sett viktigheten av å ha styringsdokumenter i arbeidet med bygningsvern og vedtok i 2017 en forvaltningsplan for automatisk freda samiske bygninger.</p>
<p>Sametinget forvalter øremerkete midler fra Riksantikvaren til automatisk fredete bygninger i privat eie.</p>
<p><em type="italic">Oversikt over dokumenterte automatisk freda samiske bygninger </em></p>
<p xml:lang="dan"><em type="italic">Utfordringer </em></p>
<p>Antallet automatisk freda bygninger er mangedoblet og forvaltningsoppgavene har økt tilsvarende. Det er ikke tilført nye stillingsressurser til bygningsvernet, og Sametinget har i dag to saksbehandlere på dette arbeidsfeltet.</p>
<p>Denne ressurssituasjonen har særlige negative konsekvenser for veiledningen og dialogen med eierne. Videre er det nødvendig å foreta prioriteringer innad i bygningsmassen som nå er registrert. Dette må skje på bakgrunn av en systematisering og vurdering av hvilke bygninger og bygningstyper som er særlig viktig å ta vare på, geografiske særtrekk, sårbarhet, sjeldenhet etc.</p>
<p>Kulturminneverdien til en bygning vurderes ut fra et sett av kriterier som alder, autentisitet og dokumentasjonsverdi. I den første fasen av registreringsarbeidet ble ikke denne vurderingen gjort. Sametinget har derfor over 300 bygninger som ikke er verdivurdert. I tillegg påhviler det Sametinget å vurdere tilstandsgraden til samtlige fredete bygninger hvert tiende år.</p>
<p>Sametinget har myndighet til å foreta vedtaksfredning av bygg, men vi har liten oversikt over bygninger som er yngre enn fredningsgrensen. Sametinget kan starte fredningsprosesser for enkelte utvalgte bygninger, eller benytte Plan- og bygningsloven for å sikre slike bygninger.</p>
<p>For å sikre en god forvaltning er Sametinget, og eierne, avhengige av tilgang til handverkere som er kvalifiserte til å utføre istandsettinger etter antikvariske prinsipper. Det er i dag stor mangel på slike og en utfordring få foretatt istandsettinger som holder et tilstrekkelig faglig nivå.</p>
<p><em type="italic">Mål og tiltak </em></p>
<p>Sametinget skal sikre et godt og varig vern av fredete samiske bygninger og deres kulturhistorie for kommende generasjoner.</p>
<p>Sametinget skal sikre et representativt utvalg av nasjonalt viktige bygninger som ikke er automatisk freda.</p>
<p>Sametinget skal lage en oversikt over viktige bygninger, bygningstyper, geografiske områder og annet som skal prioriteres må det foreligge en oversikt.</p>
<p>Sametinget skal revidere forvaltningsplanen for automatisk freda samiske bygninger slik at den er tilpasset dagens lovverk og situasjon.</p>
<p>Det må sikres et tilfredsstillende antall kvalifiserte handverkere i de områder som har samiske fredete bygninger. Sametinget kan gi støtte til kurs- og opplæringsvirksomhet for tradisjonshandverkere, med fokus på samiske bygninger. Videre kan Sametinget samarbeide med regional bygningsvernforvaltning, utdanningsinstitusjoner, museer og andre relevante institusjoner for å løse felles utfordringer.</p>
<p>Sametinget skal prioritere å formidle kunnskap om den samiske bygningsarven til eiere av freda bygninger.</p>
<p><em type="italic">Sametingets fartøyvern </em></p>
<p>Samisk fartøyvern er overført til Sametinget fra 2020. Det er ikke definert eller utformet retningslinjer for hva samisk fartøyvern er, eller skal være. Det følger heller ingen midler med ansvaret. Det finnes i dag ingen oversikt over båter eller fartøy som har samisk tilknytning. Dette er en utfordring for Sametinget som forvaltningsmyndighet.</p>
<p>Sametinget må sette inn tiltak for å koordinere og supplere kunnskapen omkring bygging og bruk av båter. Det er behov for å utarbeide prinsipper og kriterier for samisk fartøyvern, samt strategier for bevaring, dokumentasjon, m.v. Det vil være viktig å samarbeide med relevante institusjoner.</p>
<p type="title">Utforme overordna retningslinjer for forvaltning av samiske- graver, skjelettmateriale og helligsteder.</p>
<p type="title">Samiske helligsteder</p>
<p>Samiske helligsteder er en samlebetegnelse på steder/kulturminner som er forbundet med forestillinger, fortellinger og praksis knyttet til utøvelse av samisk førkristen tro og religion.</p>
<p>Samiske helligsteder har stor variasjon i utseende og utforming. De kan bestå av naturformasjoner uten menneskeskapte spor. Dette kan for eksempel være enkeltliggende steiner og steinblokker, steinformasjoner, fjell, fiskevann, kilder, elver, skogsområder, enkeltstående trær etc. Noen helligsteder kan i tillegg ha spor etter menneskelig aktivitet som for eksempel offergaver og annet. Atter andre består utelukkende av menneskeskapte konstruksjoner for eksempel steinringer og labyrinter. Imidlertid er samiske helligsteder i liten grad registrert sammenlignet med andre automatisk fredete samiske kulturminner. Ved utgangen av 2019 var det oppført 47 offersteiner, 22 offersteder, men bare ett hellig fjell i Askeladden. Dette kan ha sammenheng med at helligsteder kan være vanskelig å avgrense, særlig de som er uten menneskeskapte spor. Dokumentasjonen av disse må da basere seg på etnografiske- og andre skriftlige kilder samt muntlige opplysninger. I utbyggingssaker og annen arealplanlegging er det avgjørende at Sametinget har kjennskap til automatisk fredete kulturminner for å kunne vurdere om disse blir berørt. I noen tilfeller, særlig i større plansaker gjennomfører Sametinget egne befaringer for å kartlegge samiske kulturminner. I slike saker er det også vanlig å ta kontakt med lokale tradisjonsbærere for å etterspørre opplysninger om samiske kulturminner. I noen tilfeller har det vist seg vanskelig å få tilgang til muntlige opplysninger om samiske helligsteder. Det har også vist seg krevende å avgrense helligsteder, særlig fjell og andre helligsteder som ikke har fysiske spor etter rituell bruk. Sametinget har i dag ingen retningslinjer som klargjør metodikk mht å dokumentere og geografisk avgrense samiske helligsteder. Utarbeidelse av retningslinjer og metodikk for denne type kulturminneregistrering vil kunne sikre en mer enhetlig og forutsigelig saksbehandling i arealplansaker som berører samiske helligsteder.</p>
<p xml:lang="dan"><em type="italic">Utfordringer </em></p>
<p>Utfordringer med hensyn til forvaltningen av samiske helligsteder har særlig blitt aktualisert de senere årene i forbindelse med planlegging av vindkraftanlegg, infrastruktur og andre arealkrevende inngrep. Samiske helligsteder er har stor variasjon både i størrelse og omfang, framtoning, sårbarhet og bruk. Noen er allment kjent lokalt mens andre bare er kjent av få personer og familier. Erfaringer fra Sametingets kulturminnebefaringer har vist at lokale opplysninger om samiske helligsteder dessuten kan være vanskelig å få tilgang til. Dette gjør det vanskelig å forvalte denne kulturminnetypen. Det er heller ikke utarbeidet en felles metodisk tilnærming som Sametinget kan bruke i registrering og dokumentasjon av helligsteder og i vurdering av deres sårbarhet i forhold til inngrep. Fredningsstatus gir sterke føringer på arealbruk. Helligsteder som er arealmessig store, vil derfor kunne legge sterke føringer på arealbruk hvis de eksempelvis avgrenses fra fjellfot til topp. Særlig i områder der disse er tallrike, vil det legge begrensinger på svært store arealer. Samlet sett gjør disse forholdene det utfordrende å forvalte samiske helligsteder.</p>
<p><em type="italic">Mål </em></p>
<p>Samiske helligsteder skal forvaltes på en helhetlig og forutsigelig måte</p>
<p>Dokumentasjon og geografisk avgrensing av samiske helligsteder skal være basert på en omforent metodikk i Sametinget.</p>
<p>Registrering og påvisning av samisk helligsteder som ikke har menneskeskapte spor skal bygge på dokumentasjon basert på skriftlige og/eller muntlige opplysninger som har vært underlagt kildekritiske vurderinger</p>
<p><em type="italic">Tiltak </em></p>
<p>Utarbeide retningslinjer for registreringsmetodikk, dokumentasjonskrav og kartfesting av samiske helligsteder</p>
<p>Utarbeide en metodikk for sårbarhetsvurdering av samiske helligsteder.</p>
<p type="title" xml:lang="nno">Skjelett- og gravmateriale</p>
<p>Samiske skjeletter oppbevares ikke samlet, men er delt mellom ulike institusjoner. Innsamlete samiske gravfunn som skjeletter med tilhørende funn befinner seg i dag i magasinene ved de arkeologiske forvaltningsmuseene, hovedsakelig i Tromsø og Trondheim. I tillegg har De Schreinerske samlinger ved Seksjon for anatomi ved Institutt for medisinske basalfag ved Det medisinske fakultet, Universitetet i Oslo en samling av samiske skjeletter som Sametinget har råderett over. Sametinget og Universitetet i Oslo har inngått en avtale angående forvaltningen av disse skjelettene. Denne avtalen er for tiden under revidering. I tillegg finnes det eksempler på at gravfunn ikke oppbevares samlet, men er delt mellom ulike institusjoner. For eksempel kan gravgaver og deler av et skjelett ligge på et arkeologisk forvaltningsmuseum mens kraniet ligger på De Schreinerske samlinger.</p>
<p>Gravfunnene er samlet inn til institusjonene på ulike måter og etter skiftende metoder og etiske retningslinjer siden 1800-tallet. De tidlige innsamlingene var gjerne knyttet til rasebiologisk forskning. Også private hentet ut og oversendte skjelettmateriale til museer og samlinger. Siden siste del av 1900-tallet er det forvaltningsmuseene som fått inn denne typen materiale som følge av arkeologiske undersøkelser og sikringstiltak hjemlet i kulturminneloven av 1978.</p>
<p>Skjelettmaterialet har svært stor tidsdybde. Det eldste er over 2000 år gammelt, mens det yngste stammer fra kristne samiske graver fra begynnelsen av 1900-tallet. Noen skjeletter kan trolig derfor knyttes til nålevende slektninger, mens det eldre materialet ikke kan det. Deler av materialet særlig fra de kristne gravene, kan i sin tid ha blitt samlet inn i strid med ønsket til dalevende slektninger. I Norge har det blitt gjennomført flere gjenbegravelser. Den mest omfattende fant sted i Neiden i 2011, og omfattet hodeskallene som De Schreinerske samlinger hentet ut og kjøpte i Neiden i 1915.</p>
<p>Samiske skjeletter og tilhørende gravmateriale utgjør en svært viktig kilde til kunnskap om samisk kulturhistorie, helse, levesett og levekår. Aldersspennet og den geografiske spredningen i materialet gir i seg selv en unik mulighet til å se på endringer over tid og geografiske forskjeller.</p>
<p>Forskning på skjeletter i Norge skjer som en hovedregel ikke uten å ha blitt forelagt <span type="quote">«Nasjonalt utvalg for vurdering av forskning på menneskelige levninger»</span>. Utvalget ble opprettet av Utdannings -og Forskningsdepartementet i 2008. Behovet for å opprette et uavhengig nasjonalt utvalg ble tydelig i forbindelse med Universitetet i Oslos arbeid omkring oppbevaring og forskning på samisk materiale ved De Schreinerske samlinger, samt krav om tilbakeføring av deler av dette materialet. Utvalget er rådgivende og arbeider etter nasjonale og internasjonale forskningsetiske retningslinjer samt lover og konvensjoner som kulturminneloven og ILO-konvensjon nr.169. Forskning som berører samisk skjelettmateriale i Norge, forutsetter dessuten samtykke fra Sametinget.</p>
<p xml:lang="dan"><em type="italic">Utfordringer </em></p>
<p>Innsamlete samisk gravfunn, både skjeletter og tilhørende funn, utgjør et sammensatt funnkompleks med stor tidsdybde, kunnskaps- og identitetsverdi. Materialet innehar et stort potensial for framtidig kunnskapsproduksjon om samisk kulturhistorie og levekår. Materialet forvaltes i dag av ulike institusjoner og har en innsamlingshistorikk som går tilbake til 1800-tallet. Det innebærer at formålet og begrunnelsen for innsamlingen over tid har variert.</p>
<p>Dette byr på en rekke utfordringer, og Sametinget er involvert i en rekke krevende og komplekse problemstillinger knyttet til skjelett- og gravmaterialet. Det være seg etikk mht bevaring og anvendelse av materialet, forvaltningsansvar, eierskap, lokalisering, forskning samt sikring av materialet for framtidige kunnskapsproduksjon om samisk kulturhistorie. Det er nødvendig å reflektere over en rekke spørsmål. Er det for eksempel etisk korrekt å spre deler fra ett og samme skjelett på ulike samlinger/institusjoner? Hvor ønsker Sametinget at innsamlete skjelettfunn skal oppbevares - i medisinske/anatomiske samlinger eller i kulturhistoriske museumssamlinger der det finnes kompetanse på konservering og ivaretakelse av denne type materiale? Hvordan skal Sametinget forholde seg til spekteret av ulike ytringer i lokalsamfunn knytta til forvaltning av skjeletter? Hvilke avveininger skal Sametinget legge til grunn for eventuelle gjenbegravelser; slektskap til nålevende etterkommere, og at innsamlingen ble gjort mot dalevende slektningers vilje? Hvordan hensyntas avdøde individets religion og gravskikk ved en eventuell gjenbegravelse – er det etisk forsvarlig å gi et skjelett fra førkristen tid en kristen gjenbegravelse? Mangelen på skriftlige kilder om samisk historie gjør som nevnt samiske arkeologiske funn herunder også graver, gravskikk og skjeletter til en viktig kunnskapskilde om samisk kulturhistorie. Det er derfor nødvendig å vurdere og invitere til dialog om flere alternativer når skjelettmateriale foreslås brukt i forsoningsprosesser. Kunnskapsproduksjon med utgangspunkt i et spesifikt skjelettmateriale og formidling av dette ut fra etiske standarder og samtykker kan for eksempel være et alternativ til gjenbegravelse.</p>
<p>Forvaltning av samisk skjelettmateriale reiser mange spørsmål som i dag ikke er tilstrekkelig avklart. En forutsetning for god forvaltningen er at det tas hensyn til kompleksiteten i materialet og at enkeltfunn vurderes ut fra sin egen unike kontekst som hensyntar alder, sjeldenhet og innsamlingskontekst.</p>
<p><em type="italic">Mål </em></p>
<p>Forvaltningen av samiske skjeletter og gravfunn skal hensynta de enkelte skjelettenes alder, funnkontekst, sjeldenhet og spesifikke verdier samt innsamlingshistorikk.</p>
<p>Når samiske skjeletter og tilhørende gravfunn befinner seg i samlinger skal de oppbevares forsvarlig slik at deres verdi som kilde for framtidig kunnskapsproduksjon om samisk kulturhistorie sikres. Oppbevaringen skal dessuten skje i kulturhistoriske museumsinstitusjoner som følger ICOM’s museumsetiske retningslinjer og der det er kompetanse og fasiliteter som muliggjør en optimal bevaring.</p>
<p>All forskning på samisk skjelettmateriale fra graver skal følge etiske retningslinjer som er anerkjent av Sametinget</p>
<p><em type="italic">Tiltak </em></p>
<p>Utarbeide retningslinjer for forvaltning av samisk skjelettmateriale med tilhørende funn, det være seg oppbevaring, forskning, deponering og gjenbegravelse.</p>
<p>Tilbakeføre samisk skjeletter fra Anatomisk institutt til de arkeologiske forvaltningsmuseene(universitetsmuseene) i påvente av at materialet kan bli tatt vare på av samiske museumsinstitusjoner. Overføring til samiske museer forutsetter tilfredsstillende magasinfasiliteter og spesialkompetanse ved de samiske museene.</p>
<p>Gjennomføre dialogmøter og avklaringer med de institusjonene i Norge som i dag har samisk skjelettmateriale fra graver i sine samlinger.</p>
<p type="title" xml:lang="dan">Kulturmiljøfredninger</p>
<p><em type="italic">Sää´msijdd/Skoltebyen </em>kulturmiljø ble fredet i 2000 og <em type="italic">Ceavccageađge/Mortensnes kulturminneområde </em>ble fredet i 1988 </p>
<p>Sää´msijdd/Skoltebyen er Neiden sijddaens sommerboplass og inneholder tufter og gravplass som går tilbake til middelalder, samt et fredet bygningsmiljø med bl.a det russisk-ortodokse st.Georgs kapell. Kulturmiljøet har den største ansamlingen av skoltesamiske kulturminner i Norge.</p>
<p>Ceavccageađge/Mortensnes kulturminneområdet kan vise til en 10.000 år kontinuerlig bosetningshistorie med store tuftegrupper, flere offerplasser og det største kjente urgravsfeltet med over 400 graver med en bruksfase over 2500 år.</p>
<p>I årene etter er det gjort flere endringer i områdene samt at undersøkelser med ny teknologi har gitt ytterligere kunnskap både om de kjente funnene og ved at flere nye kulturminner er påvist. Sametinget har med disse kulturmiljøfredningene opparbeidet seg god erfaring knytta til tilrettelegging og skjøtsel og utviklet rutiner og nye metoder.</p>
<p xml:lang="dan"><em type="italic">Utfordringer </em></p>
<p>Kulturmiljøfredinger er tiltak som ikke avsluttes. Fremover vil det være behov for at Sametinget blant annet oppdaterer forvaltningsplanene for begge kulturmiljøene som er fra henholdsvis 2003 og 2004, slik at de er i tråd med endringer i kulturmiljøene, skjøtselsrutiner og ny kunnskap.</p>
<p><em type="italic">Mål og tiltak </em></p>
<p>Sää´msijdd/Skoltebyen ble i 2019 også valgt ut som nytt <span type="quote">“utvalgt kulturlandskap”</span> (UKL-område) i Finnmark. Dette gir muligheter for, i samarbeid med Fylkesmannen, å få økte midler til tiltak for å ivareta biologisk mangfold, kulturlandskapet og kulturhistorien. I dag finnes metoder hvor man på snødekt mark kan søke etter kulturminner under bakken uavhengig av om grunnforhodene om sommeren ikke er slett. Det betyr at de delene som ikke ble undersøkt i 2009 pga. ildtuer og kupert bakkeforhold, i dag kan la seg undersøke. Dette kan evt. ytterligere utvide avgrensningen av gravområdet, og avdekke andre arkeologiske strukturer som ikke er synlig på markoverflaten, og slik tilføre mer kunnskap om Sää´msijdd/Skoltebyen.</p>
<p xml:lang="swe"><em type="italic">Verdensarvområde </em></p>
<p>Sametinget har siden 2005 arbeidet for å få <em type="italic">Várjjat siida og Ceavccageađge/Mortensnes kulturminneområde </em>inn på UNESCOS liste over verdens natur – og kulturarv. De aktuelle områdene er grundig dokumentert både ved befaringer i terrenget og ved hjelp av luftbåren scanneteknologi (LIDAR). UNESCO var høsten 2019 på befaring og Sametinget avventer nå deres tilbakemelding. </p>
<p>Dersom prosessen fortsetter, gjenstår mye arbeid i årene framover. Kontrollbefaringer, avgrensinger, tilrettelggingsplaner, buffersoner, bestemmelser, retningslinjer med mer.</p>
<p type="title">Det geografiske forvaltningsområdet</p>
<p>Sametinget har forvaltningsansvaret for samiske kulturminner i hele landet. I praksis utøver vi imidlertid kun aktiv kulturminneforvaltning i det geografiske virkeområdet for konsultasjoner. Dette innebærer områdene fra Finnmark og sørover til nordøstlig del av Innlandet, nærmere bestemt til og med Engerdalen og Rendalen kommuner, og mot søvest, to kommunene Surnadal og Rindal nordøst i Møre og Romsdal. Enkelte kommuner sør for Trondheimsfjorden og ytterst ved trøndelagskysten er unntatt.</p>
<p>Området er ofte omtalt som det tradisjonelle samiske området. Det har kommet stadig ny kunnskap om kulturminner sør for det såkalte tradisjonelle samiske området. Vi vet at det har vært samisk bosetning sør for Hardangervidda helt sør til Setesdal og nyere forskning ved bl.a. Aursjøen i Lesja viser at det finnes samiske kulturminner datert til vikingtid og en ny fortolkning av en boplass ved Reinsennvatnet i Vestre Slidre viser at den kan settes inn i en samisk kontekst. Ny forskning ved bl.a. Aursjøen viser at det finnes samiske kulturminner datert til vikingtid i Lesja kommune. I lys av ny kunnskap gjøres det også nye fortolkninger av allerede registrerte kulturminner. Dette er viktig kunnskap om samisk forhistorie. Ny kunnskap med basis i kulturminner kan medføre at omfanget av det tradisjonelle samiske området endres.</p>
<p xml:lang="dan"><em type="italic">Utfordringer </em></p>
<p>Sametinget har forvaltningsansvar for samiske kulturminner i hele landet, men vi har ikke kapasitet eller ressurser til å være høringsinstans for et større område enn vi håndterer i dag. Samtidig er det lite kunnskap om omfanget av samiske kulturminner i disse områdene da kunnskapen som er tilkommet er enkeltstående prosjekter i avgrensede områder. Det er aldri gjort generelle helhetlige registreringer med samiske kulturminner som fokus. Vi vet derfor ikke hvor mange kulturminner som finnes i sør (og vest) for det <span type="quote">«tradisjonelle»</span> samiske bosetningsområdet i Norge. Følgelig har vi ingen mulighet til å vite hvor mye som går tapt gjennom utbygging. Når Sametinget i hovedsak registrerer kulturminner innenfor det tradisjonelle samiske området, vil det kunne føre til en skjevhet i grunnlagsmaterialet som bidrar til å opprettholde en upresis forståelse av det geografiske samiske bosettingsområdet.</p>
<p><em type="italic">Mål og tiltak </em></p>
<p>Noen forvaltningsmessige utfordringer kan løses gjennom samarbeid med fylkeskommunene. Sametinget har den fremste ekspertisen på samiske kulturminner som også fylkeskommunene kan ha nytte av. I dag informerer flere fylkeskommuner i sør oss når de finner noe som de tror kan knyttes til samisk kulturhistorie. Sametinget og tidligere Oppland fylke har siden 2016 hatt en formell samarbeidsavtale om forvaltningen av samiske kulturminner. Sametinget vil ta initiativ til å etablere en tilsvarende avtale med Innlandet fylke.</p>
<p>Det er viktig å følge opp de tydelige tegnene vi har på at den samiske bosettingen og bruken strekker seg utenfor det geografiske området man lenge har ansett som samisk bosettingsområde.</p>
<p><em type="italic">Nordisk samisk kulturminnevern </em></p>
<p>Når det gjelder det grenseoverskridende samarbeidet med øvrige land med samisk befolkning er dette per i dag sporadisk. Norge er kommet lengst med en egen samisk kulturminneforvaltning. Dette mangler både i Sverige, Finland og Russland. Dersom Nordisk samekonvensjon blir ratifisert kan denne situasjonen bli bedre. I forslaget til Nordisk samekonvensjon slås det fast at Sametinget eller myndigheter i samarbeid med Sametinget, samiske museer eller andre samiske institusjoner skal ha ansvar for spørsmål om samisk kulturarv. Samekonvensjon vil dermed kunne føre til endringer i kulturminneforvaltningen i Sverige og Finland og derigjennom kan vi få et sterkere samisk kulturminnevern over landegrensene. Et formelt samarbeid bør opprettes gjennom samarbeidsorganet samisk parlamentarisk råd, der de tre sametingene fra Norge, Finland og Sverige er representert.</p>
</body></document>
