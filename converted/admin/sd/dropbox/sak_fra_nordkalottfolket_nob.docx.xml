<document xml:lang="nob" id="no_id"><header><title/><genre code="admin"/><author><unknown/></author><wordcount>579</wordcount><conversion_status type="standard"/><availability><license type="standard"/></availability><multilingual/><origFileName>Sak fra Nordkalottfolket nob.docx</origFileName><parallel_text xml:lang="sme" location="sak_fra_nordkalottfolket_sme.docx"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p>Sak fra Nordkalottfolket angående endring av tidsplan ved Sametingets plenumssamlinger. Plenumsledelsen har vurdert henvendelsen fra representant Ulf Tore Johansen, Nordkalottfolket. I henvendelsen bes plenumsledelsen om å se på muligheter for å forkorte plenumssamlingene, slik at spesielt representanter som bor sør i landet kommer seg hjem før helgen. Henvendelsen i sin helhet: <em type="italic">“Ønske om endring av tidsplan ved Sametingets plenumssamlinger. </em><em type="italic">Det vises til nåværende praksis ved Sametingets plenumssamlinger der de er oppstart mandag morgen og avslutting til lunsj fredag. </em><em type="italic">Nåværende praksis betyr i stor grad at de folkevalgte representantene til Sametinget må bruke deler av tilstøtende helger til reise for å kunne møte til plenums uka. </em><em type="italic">De aller fleste representantene tilbringer i tillegg til reise 5 døgn helt borte fra hjemmet i hver plenumsuke, noe vi mener virker unødvendig belastende for representantene. </em><em type="italic">Vi ber derfor plenumsledelsen vurdere en tilnærming der en avslutter plenums uka senest kl 1000 fredage. Dette kan gi representanter med lang reisevei, og som bor i de sørlige valgkretser mulighet til å benytte seg av direkteflyet med avgang Lakselv-Oslo kl 1225 fredager. </em><em type="italic">Om en setter av både fredagen og mandagen i sin helhet som reisedager tror jeg også ville bidra at det er lettere å stille til gjenvalg samt rekruttere nye politikere til Sametinget. </em><em type="italic">Ved å kutte ned i pausen midt på dagen med en time, og kaffepausen med en halvtime, vil man spare inn tapt tid. </em><em type="italic">(Jeg kan forstå at saksmengden på Sametinget kan gjøre det utfordrende å behandle alle sakene ved å korte plenums uka, men ber likevel at disse løsningene vurderes.)” </em>Vurdering: Plenumsledelsen forstår henvendelsen til å gjelde, et ønske om å finne løsninger som minimerer antall helger som blir påvirket av møtevirksomheten tilknyttet komite- og plenumssamlingene. Plenum har i sak 11/22 behandlet møteplan for Sametingets komite- og plenumsmøter i 2023. I vedtaket er det foreslått samme antall møteuker som i 2022, 8 møteuker. Plenumsledelsen kan i samråd med sametingsrådet justere møtedagene for å sikre en fleksibel avvikling av komite- og plenumsmøtene. Det vil være utfordrende å forkorte møtetiden i plenumsuken på grunn av saksmengden, noe som også fremkommer av henvendelsen til representant Ulf Tore Johansen, Nordkalottfolket. De fleste politiske gruppene har signalisert et behov for gruppemøter før komite- og plenumsmøtene avholdes, og det er frivillig om gruppene ønsker dette. Det er mulig for hver enkelt gruppe å bruke mandagen som innreisedag, dersom man ikke har behov for gruppemøter eller avholder dette på andre måter som for eksempel via Teams. Antall møteuker er i 2022 økt fra 7 til 8, og det er i plenumsvedtaket (sak 11/22) signalisert et ønske om en gradvis opptrapping til 10 uker. For 2023 vil det være 8 møteuker, som for enkelte representanter vil kunne få konsekvenser for 16 helger (innreise og utreise). Komitereiser og annen møtevirksomhet er ikke tatt med i beregningen. Veldig mange representanter bruker Lakselv og Alta som flyplass når man skal til Karasjok. For representanter fra Oslo og Bergen må man reise tidlig fra Karasjok dersom man skal komme hjem før 16:00 fredag. </p>
<p>Vedtak: Plenumsledelsen vil kommende plenum legge opp programmet slik at fredagen blir brukt som reisedag. Plenumsmøtet vil begynne tirsdag og avsluttes torsdag. Plenumsledelsen vil så langt det er mulig forsøke å tilpasse møtene slik at det ikke vil gå utover så mange helger for representantene. Det vises også til arbeidsordenutvalget som vil bli oversendt disse problemstillingene. Plenumsledelsen vil også legge frem alternativ til gjennomføring av komite- og plenumsmøter for 2023. Alternativene vil presenteres for gruppelederne under neste plenumsmøte før endelig beslutning tas.</p>
</body></document>
