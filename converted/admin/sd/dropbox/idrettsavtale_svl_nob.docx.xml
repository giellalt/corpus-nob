<document xml:lang="nob" id="no_id"><header><title/><genre code="admin"/><author><unknown/></author><wordcount>1039</wordcount><conversion_status type="standard"/><availability><license type="standard"/></availability><multilingual/><origFileName>Idrettsavtale_SVL nob.docx</origFileName><parallel_text xml:lang="sme" location="idrettsavtale_svl_sme.docx"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p xml:lang="deu">IDRETTSAVTALEN - VALÁŠTALLANŠIEHTADUS</p>
<p>Denne avtalen er inngått mellom Sámi Valáštallan Lihttu heretter forkortet til SVL, og Sametinget, og har til hensikt å skape retningslinjer mellom partene for å inngå en idrettsavtale.</p>
<p xml:lang="nno"><em type="italic">§ 1 Innhold </em></p>
<p>Partene er enige om at idrettsavtalen skal omfatte økonomisk ramme for ordninger som partene er enige om skal omfattes av den enkelte avtale.</p>
<p>Partene er enige om at avtaleinstituttet skal være arena også for å fremme og drøfte generelle idrettspolitiske tiltak og utfordringer. Dette formaliseres gjennom et dialogmøte som Sametinget innkaller til hver høst før årsskifte hvert år. Målet for dette møtet vil være å drøfte budsjettmessige muligheter og utfordringer, og få på plass felles mål og strategier for idrettsfeltet gjeldende for flere år fremover i tid.</p>
<p>Partene er enige om at SVL innehar en faglig kompetanse som Sametinget kan bruke i relevante saker der Sametinget er i kontakt med instanser og myndighetsorganer på lokalt, regionalt, nasjonalt og internasjonalt plan.</p>
<p>Ved fremtidige forhandlinger er partene videre enige om at det gjennom forhandlingene også åpnes for at ordninger som er innlemmet i idrettsavtalen kan tas ut av avtalen. Nye ordninger kan tas inn i tråd med de delmål som partene er enige om i dette dokumentet.</p>
<p><em type="italic">§ 2 Strategier og prosesser </em></p>
<p>Partene er enige om å ha et strategisk fokus på følgende områder, hvor SVL har et faglig og politisk ansvar, og hvor Sametinget vil yte støtte og søke samarbeid i dialog med SVL på bl.a. følgende områder:</p>
<list><p type="listitem">Dialog med Kulturdepartementet om spillemidler, idrettsanlegg og andre relevante prosesser</p>
<p type="listitem">Dialog på Samisk parlamentarisk råds (SPR) nivå for økt pansamisk samarbeid, og gjennom SPR utfordre Sametingene til å ta et større ansvar for at samisk idrett i alle landene gis gode rammevilkår og bidra til at samisk idrett organiseres i disse landene.</p>
<p type="listitem">Økt fokus på idrett ved samarbeidsavtaler med relevante fylkeskommuner og kommuner, samt andre relevante aktører</p>
<p type="listitem">Utvikling og revitalisering av samiske idrettsgrener</p>
<p type="listitem">Søkelys på diskriminering og rasisme i forbindelse med samisk idrett</p>
</list><p>Det er åpning for å sette søkelys på andre strategier og prosesser ved de årlige budsjettforhandlingene. Disse vil i så tilfelle protokollføres i forhandlingsprotokollen .</p>
<p><em type="italic">§ 3 Virketid, ikrafttredelse, endringer og oppsigelse </em></p>
<p>Partene har videre som mål om å utarbeide og definere målsettinger, retningslinjer, ansvar og forpliktelser som skal gjelde for forhandlingene om en samisk idrettsavtale hvert år.</p>
<p>Idrettsavtalen legges frem for Sametingets plenum til godkjenning. Avtalen trer i kraft når partene har godkjent og undertegnet avtalen. Endringer i gjeldende avtale kan foretas når partene er enig om slike endringer. Slike endringer trer i kraft når Sametingets plenum har vedtatt disse. Hver av partene kan si opp avtalen med minst ett års skriftlig varsel. Oppsigelse fra Sametingets side forutsetter vedtak i Sametingets plenum.</p>
<p><em type="italic">§ 4 Forhandlingsparter </em></p>
<p>Sametinget og SVL er forhandlingsparter. På vegne av SVL føres forhandlinger av et forhandlingsutvalg på inntil tre medlemmer. På vegne av Sametinget føres forhandlinger av et forhandlingsutvalg på inntil tre medlemmer utpekt av Sametingsrådet. Partene skal før forhandlingene tar til, underrette hverandre om hvem som er medlemmer i deres forhandlingsutvalg, deriblant hvem som er deres forhandlingsleder.</p>
<p>SVL oppnevner selv egne medlemmer til forhandlingsutvalget.</p>
<p>Partene kan ensidig eller i fellesskap oppnevne sakkyndige som også kan delta i forhandlingene. Ensidige oppnevnte sakkyndige inngår i den aktuelle partens forhandlingsutvalg, mens eventuelle fellesoppnevnte sakkyndige deltar i forhandlingsmøtene som uavhengige sakkyndige for begge parter.</p>
<p>Partene er enige om å bidra til en utvikling av samisk idrettspolitikk i et allsamisk perspektiv, og vil derfor invitere representanter fra sametingene i Finland og Sverige som observatører til de årlige forhandlingene.</p>
<p><em type="italic">§ 5 Presentasjon av krav og tilbud </em></p>
<p>Forhandlingene innledes ved at partene gjør hverandre kjent med egne forhandlingsutgangspunkt. SVL sender skriftlig krav til Sametinget om en idrettsavtale for påfølgende år.</p>
<p>Kravet sendes til Sametinget innen 15.april. Dette skal omfatte begrunnet presentasjon av den samlende økonomiske rammen for kravet og fordeling av midlene, samt klargjøring av arten og formålet med foreslåtte virkemidler.</p>
<p>Sametinget sender deretter sitt tilbud til ramme og fordeling til SVL innen 1.mai.</p>
<p xml:lang="dan"><em type="italic">§ 6 Tidsskjema for forhandlinger </em></p>
<p>Forhandlingene skal være avsluttet senest 15. juni</p>
<p><em type="italic">§ 7 Uenighet mellom partene </em></p>
<p>Dersom partene ikke oppnår enighet om en ny samisk idrettsavtale etter første forhandlingsmøte, eller etter senere møter, kan partene involvere Sametingsrådet i forhandlingene. Dette må skje innenfor den overordnede tidsrammen for forhandlingene, jf. § 6.</p>
<p><em type="italic">§ 8 Ved forhandlingsbrudd eller utløp av forhandlingsfristen </em></p>
<p>Dersom partene ikke blir enige om en ny samisk idrettsavtale innen 15. juni, fremmer Sametingsrådet på eget grunnlag ovenfor Sametingets plenum forslag om de tiltak og økonomiske rammer som skal gjelde for kommende avtaleperiode.</p>
<p><em type="italic">§ 9 Utbetaling og tilbakebetaling </em></p>
<p>Støtten til SVL kan utbetales i begynnelsen av avtaleåret i hht forhandlet avtale. Sametinget kan kreve tilbakebetaling av mottatt støtte dersom SVL ikke overholder fristen, jf. artikkel 10 for innsending av rapport og regnskap som forutsatt i samarbeidsavtalen, oppgir uriktige opplysninger, støtten ikke er nyttet etter intensjonene eller for mye utbetalt støtte.</p>
<p xml:lang="eng"><em type="italic">§ 10 Rapportering </em></p>
<p>Avtaleparten SVL skal årlig sende rapport/årsmelding og regnskap til Sametinget om bruken av midlene. Disse skal sendes til Sametinget innen 15. april. Rapporten skal vise om fremforhandlet tiltak/prosjekt er gjennomført i henhold til avtaleteksten. I rapporten skal det også foretas en evaluering av oppnådde resultater og en eventuell avviksrapport med forklaringer til hvorfor fremforhandlet avtale ikke ble gjennomført. I rapporten skal det også komme frem om, eller i hvilken grad tiltak/prosjekt har fremmet likestilling mellom kjønnene. Regnskap for bruk av midlene skal spesifiseres etter tiltak/prosjekt og skal følge rapporten. Regnskapet skal være revidert av registrert eller statsautorisert revisor.</p>
<p>I tillegg til ovennevnte standardavtale om rapportering og regnskap, kan partene gjennom forhandlinger bli enige om ytterligere kriterier for støtte, rapportering og regnskap.</p>
<p>Sametinget og Riksrevisjonen kan iverksette kontroll med at midlene som omfattes av idrettsavtalen nyttes etter forutsetningene.</p>
<p xml:lang="olo"><em type="italic">§ 11 Protokoll </em></p>
<p>Sametinget fører protokoll av forhandlingene mellom partene. Protokollen skal inneholde hvem som har ført forhandlinger for partene og tidspunkt. Videre skal protokollen inneholde fremforhandlet avtale, eventuelle uenigheter og eventuelle protokolltilførsler. Forhandlingsprotokollen er godkjent når partene har underskrevet den.</p>
<p><em type="italic">§ 12 Godkjenning av idrettsavtalen </em></p>
<p>Sametingsrådet legger fremforhandlet idrettsavtale frem for Sametingets plenum.</p>
<p><em type="italic">§ 13 Ikrafttreden og varighet </em></p>
<p>Fremforhandlet idrettavtale trer i kraft fra 1. januar 2023, og gjelder inntil ny avtale er fremforhandlet.</p>
<p xml:lang="sme">Kárášjohka xx/xx - 2022</p>
<p xml:lang="est">Per John. Anti, Maja Kristine Jåma,</p>
<p>SVL styreleder Sametingsrådsmedlem med ansvar for idrettssaker</p>
</body></document>
