<document xml:lang="nob" id="no_id"><header><title/><genre code="admin"/><author><unknown/></author><wordcount>254</wordcount><conversion_status type="standard"/><availability><license type="standard"/></availability><multilingual/><origFileName>PRM Støtte til løsdriftsfjøs nob.docx</origFileName><parallel_text xml:lang="sme" location="prm_stotte_til_losdriftsfjos_sme.docx"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p><em type="italic">Sametinget bevilget kr 200 000 i tilskudd til et prosjekt som skal sikre overgangen til løsdriftsfjøs. Det er Norsk landbruksrådgivning – Nord Norge som skal gjennomføre prosjektet </em></p>
<p>Prosjektet skal opprettholde sysselsettingen og sikre de små og mellomstore melkebrukene i Troms og Finnmark. Det skal gi gårdbrukere mer kunnskap om mulighetene for å bygge om fra båsfjøs til løsdriftsfjøs. Prosjektet vil tilfredsstille framtidige krav til dyrevelferd og myndighetenes krav om overgang til løsdrift innen 2034. Prosjektet er toårig, og Sametinget har bevilget foreløpig til det første året.</p>
<p>– Dette prosjektet vil sikre at vi fortsatt kan ha melkeproduksjon i samiske områder etter 2034, sier sametingsråd Hans Ole Eira (SP).</p>
<p>I 2020 hadde 54 % (136 melkeprodusenter) av gårdbrukerne i Troms og Finnmark båsfjøs. Det er ikke mer enn 12 år til kravet om løsdrift trer i kraft og i tillegg må de som fortsatt har båsfjøs ha omsorgsbinger før den tid.</p>
<p>– Jeg er glad over at Norsk landbruksrådgivning tar tak i dette og følger opp arbeidet på en systematisk måte, sier Eira.</p>
<p>Sametingets plenum har flere ganger i de seneste årene foreslått overfor Regjeringen å sikre nok investeringstilskudd til de brukene som ikke har lagt om fra båsfjøs til løsdriftsfjøs.</p>
<p>– Sånn som det er i dag er det ikke nok midler verken i Innovasjon Norge eller Sametinget til denne store omleggingen. Jeg håper at Regjeringen følger opp sine prioriteringer med å sikre finansiering av ombyggingene, avslutter Eira.</p>
<p><em type="italic">For intervju eller spørsmål, kontakt sametingsråd Hans Ole Eira (SP), tlf +47 918 61 471, hans.ole.eira@samediggi.no </em></p>
</body></document>
