<document xml:lang="nob" id="no_id"><header><title/><genre code="admin"/><author><unknown/></author><wordcount>977</wordcount><conversion_status type="standard"/><availability><license type="standard"/></availability><multilingual/><origFileName>Leders_berettning_til_oversettelse nob.docx</origFileName><parallel_text xml:lang="sme" location="leders_berettning_til_oversettelse_sme.docx"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p>Leder årsmelding 2021</p>
<p><em type="italic">Jus eallin ja dearvuohta </em>– vi møtes igjen hvis vi har livet og er friske. Det er essensen i et godt brukt samisk ordspråk, som forteller at livet og helsa betinger fremtiden vår. Nok ett år der pandemien har satt sitt preg på livene og planene har kanskje gitt oss noen flere perspektiver å tolke ordspråket på. Vi har alle måttet ta hensyn til å sikre liv og helse gjennom kollektive tiltak. I 2022 håper jeg tiden er kommet for å bygge opp igjen tilbud og aktiviteter. For Sametinget blir det en viktig oppgave å støtte det samiske samfunnet i dette. Målet er at vi skal kunne leve som de sosiale vesener vi mennesker er. Næringslivet, kulturlivet og hverdagen vår skal få en ny vår og blomstre igjen med ny kraft. </p>
<p>Sametinget har også i 2021 lagt opp virkemidler for å holde Sápmi gående i krisetid. Dette har skjedd gjennom målrettede støtteordninger til næringslivet og ved at samiske kulturarrangementer fått videreført støtte, selv om alle aktiviteter ikke har kunnet gjennomføres som planlagt. Det samiske samfunnet står i en generasjonsoppgave der vi skal bygge opp det samiske samfunnet med tilbud, institusjoner, møteplasser og jobber. Dette skal vi fortsatt prioritere. Gjennom pandemien har vi blitt svært klar over at nasjonalgrensene finnes og at de skiller oss. Denne kunnskapen kan gi vind i seilene til å styrke det samiske samarbeidet og vår innsats for å fjerne praktiske hindringer skapt av grensene som går tvers gjennom samiske lokalsamfunn.</p>
<p>Jeg er spesielt bekymret for hvordan pandemien har påvirket de unge. Det er derfor viktig for Sametinget å ha et spesielt engasjement for vilkårene til samiske barn og unge fremover. Vi har mye å tak i. Psykisk uhelse, barnefattigdom, mobbing, hets og vold er faktorer som ødelegger livene til flere samiske barn og unge. Dette må vi motvirke. Våre barn og unge er våre viktigste ressurser. Jeg lar meg inspirere av at vi i 2021 endelig fikk en ny barnevernlov som sikrer samiske barn rettigheter til språk og kultur. Sametinget har ned en stor innsats gjennom politisk arbeid og konsultasjoner for å sikre rettighetene til samiske barn i barnevernets omsorg. Dette viser at vi kan få til systemforbedringer og at det er tvingende nødvendig. 2021 var også et år da det samiske demokratiet var i aksjon. Et valgmanntall i vekst viser at engasjementet er stort og at stadig flere aktiverer stemmeretten sin. Valget ble gjennomført og det niende Sametinget ble i oktober konstituert med utgangspunkt i et korrekt resultat.. Valggjennomføringen viste imidlertid at det var både rutine- og systemfeil</p>
<p>som må forbedres. Det er behov for både evalueringer og et kontinuerlig arbeid knyttet til Sametingets valgmanntall for å sikre god valggjennomføring slik at velgerne skal kunne stemme til sametingsvalget. Valggjennomføringen skal ikke bare være godt gjennomført, men velgerne skal også oppleve at valggjennomføringen som betryggende og at de blir tatt imot og får avlegge sin stemme til valget som ved alle andre valg vi gjennomfører i Norge.</p>
<p>I november 2021 kom Høyesterettsdommen i Fosensaken. I storkammer i Høyesterett ble det konstatert at det foreligger et brudd på konvensjonen om sosiale og politiske rettigheter artikkel 27. Det betyr at det har skjedd et brudd på menneskerettighetene i denne saken. Det er avgjørende at denne alvorlige ubalansen i vår rettsstat følges opp slik at det pågående menneskerettsbruddet stoppes. Det betyr at det ugyldige konsesjonsvedtaket må oppheves av departementet. Dette er en sak som må få konsekvenser. Det har betydning for fremtidige saker. Jeg vil at vi sammen skal sikre at våre systemer hindrer at urfolksrettigheter og menneskerettigheter brytes på denne måten. I dette er Sametinget en del av løsningen. Reelle konsultasjoner på et tidlig stadium er en åpenbar oppskrift. Derfor er det gledelig at statlige, regionale og lokale myndigheters plikt til å konsultere med samiske interesser lovfestet i 2021 gjennom endringer i sameloven.</p>
<p>Jeg vil fremholde at Sametinget er en del av løsningen på de fleste samfunnsområder som angår det samiske folket, og ikke minst når det gjelder å løse samfunnsutfordringer. En av de store oppgavene fremover er å sørge for å opprettholde og skape levende samiske lokalsamfunn. Det er viktig for fremtidig opprettholdelse av både samisk språk og kultur. Derfor prioriterer Sametinget en en relativt stor andel av sitt budsjett til næringsvirkemidler. Denne innsatsen har betydning for både enkeltpersoner og lokalsamfunnene det gis støtte til, og ikke minst har Sametingets midler en betydning for å kunne løse ut midler fra øvrige tilskuddsordninger. NORCE har omtalt Sametingets virkemiddelordninger som helt avgjørende for at enkelte næringsaktører skal ha mulighet til å etablere seg. Sametinget er altså utvilsomt en del av løsningen for samiske områder når den helhetlige distriktspolitikken skal formes videre. Dette inkluderer i alle høyeste grad de sjøsamiske områdene, hvor det trengs tiltak for å sikre bosetting og rettigheter og tilgang til naturressursene.</p>
<p>Samisk kultur har over flere år opplevd en medvind på det nasjonale og internasjonale planet. Håpet er at denne medvinden skal fortsette etter pandemien, og Sametinget vil bidra til at samiske kunstnere og kulturarbeidere som har møtt store utfordringer under pandemien kan bli virksomme igjen. At tre samiske kunstnere i 2022 skal utstilles i den nordiske paviljongen på et av verdens viktigste kunstarrangementer, Venezia-biennalen, viser den generelle medvinden. Det gjenstår mye arbeid for å sikre dagens samiske kulturinstitusjoner bærekraftige rammebetingelser. I tillegg er det oppgaver på å bygge opp møteplasser for samer, lokale arenaer for daglig kulturutøvelse og institusjoner som ivaretar joik, tradisjonskunnskap og samisk kunst. Men grunnlaget er heldigvis godt, og i 2021 har gledelig nok fått et gjennombrudd for Beaivváš Sámi Našunálateáhter, som godt timet til 40-årsjubileet sitt har fått startbevilgning over statsbudsjettet for et nytt teaterbygg.</p>
<p>Jeg vil at vi som politikere skal la oss inspirere av gode eksempler samtidig som vi møter de utfordringene vi står i med sterk dialog, modig nytenking og at vi har redskaper for å kunne ta ansvaret som vi har.</p>
</body></document>
