<document xml:lang="nob" id="no_id"><header><title/><genre code="admin"/><author><unknown/></author><wordcount>1018</wordcount><conversion_status type="standard"/><availability><license type="standard"/></availability><multilingual/><origFileName>Evttohus dearv. nob.docx</origFileName><parallel_text xml:lang="sme" location="evttohus_dearv._sme.docx"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p xml:lang="sme"><em type="italic">Ášši 07/22 Sámi Spesialistadearvvašvuohta - Sámi Klinihka organiseren </em></p>
<p xml:lang="vep"><em type="italic">Merknad 1.1 </em></p>
<p>I komitebehandlingen har OOU hatt besøk av Sámi klinihkka som har fortalt om utfordringer og understreket behovet for et eget budsjett og et eget styre. Komiteens flertall har også tatt til betraktning samisk legeforenings uttalelse til Helse- og Omsorgs-departementet, som representerer mange av legene på klinikken. De peker på behovet for at Sámi Klinihkka organiseres på et høyere nivå med egne økonomiske prioriteringer gjennom eget styre. Disse innspillene er med på å understreke behovene for en rask omorganisering.</p>
<p xml:lang="vep"><em type="italic">Merknad 2.1 </em></p>
<p>Sámi klinihkka har siden den offisielle åpningen av nybygget i 2020 lagt ned betydelig innsats i utviklingen av sin somatiske avdeling i Ávjovárgeaidnu, men fremdeles er det nødvendig infrastruktur som mangler for å tilgjengeliggjøre bygget for pasienter. Det mangler blant annet holdeplass for buss, rutebusser stopper ikke ved avdelingen og det mangler gangveier til behandlingssenteret. Sametinget ber Sametingsrådet ta dette opp med ansvarlige myndigheter både på kommunalt og fylkesnivå.</p>
<p xml:lang="sme"><em type="italic">Ášši 12/22 Boahtteáiggi skuvlla kvalitehta - fágalaš ja sosiálalaš birgejupmi/bierggim/bïerkenidh </em></p>
<p><em type="italic">Forslag 3.1 </em></p>
<p>Tilleggsforslag til rådets instilling. Legges inn etter tredje avsnitt. Et godt psykososialt skolemiljø er en forutsetning for trivsel og trygghet, og skaper de beste rammene for læring. Sametinget har søkelys på tiltak som hindrer mobbing og krenkelser i skolen gjennom å utvikle læremidler innenfor dette temaet. I denne sammenhengen er det også viktig å løfte barns stemme. Derfor tar vi mål av oss å etablere en arena der barns stemme høres. Det er viktig at elevundersøkelsen fanger opp samiske elevers trivsel på skolen, det gjør den ikke i dag. Sametinget må få tilgang til resultatene fra elevundersøkelsene til bruk i samisk opplæringspolitikk. I Hurdalsplattformen er det besluttet at prøvefeltet skal gjennomgås på nytt av et partssammensatt utvalg. Sametinget må være inkludert i plan- og utviklingsprosessene om prøvefeltet, det vil si dagens nasjonale prøver, kartleggingsprøver og karakter- og læringsstøttene prøver. Sametinget forutsetter at det nye kvalitetsvurderingssystemet også identifiserer samiske elevers progresjon og utvikling, på lik linje med norske elever, og at Sametinget får tilgang til resultatene fra prøvene til bruk i samisk opplæringspolitikk. Dagens prøvefelt oppfyller ikke disse vilkårene. Kartleggingsprøvene skal måle lese- og regnekompetansen hos eleven og det er naturlig at kartleggingsprøver i lesing for samiske elever med samiske som førstespråk tas på samisk. Disse elevene har den viktige begynneropplæringen i lesing, skriving og regning, på samisk. Samtidig er det viktig at kartleggingsprøvene tar høyde for variasjonen i språknivåer for samiske elever, og at valg av språk må vurderes annerledes dersom skolen ser behov for dette. Det er viktig at kartleggingsprøvene i lesing tilpasses samiske elevers språkkompetanse. Elever med behov for særskilt tilrettelegging er en sårbar elevgruppe, og har derfor sterke rettigheter i opplæringsloven. Kartleggingsmateriell til samiske elever på samisk er avgjørende viktig for å kunne gi et tilbud som ivaretar deres rett til sosial og faglig utvikling. Kartlegginger er viktige verktøy i å gi elever en så presis sakkyndig vurdering som mulig. Mange av disse elevene har begrenset kapasitet til å lære seg tilstrekkelig norsk til å nyttiggjøre seg av norske kartleggingsmateriell. Sametinget mener at arbeidet med å utvikle samiske kartleggingsverktøy for elever med behov for særskilt tilrettelegging må intensiveres. Sametinget mener videre at de eksisterende samiske kartleggingsverktøyene må snarest oppdateres. Etter Sametingets vurdering er det viktig at eksamen må foreligge på samisk skriftlig og muntlig i alle fag, og at eksamensordningen tar høyde for at det samiske opplæringstilbudet preges av mangel på samiske læremidler, generell mangel på tilgang til samiske tekster i ulike sjangere, at undervisningen har vært på et annet språk enn eksamen er på, at det er knapphet på samiske lærere, og at digital tilgang på samiske tekster er begrenset. Disse forholdene danner grunnlaget for eksamensresultatene. Sametinget mener at samiske elever, uansett hvilke land de tilhører, skal ha rett til å få eksamensoppgaver og tekster på samisk og kunne gi besvarelser på eget språk. Dette innebærer at sensor behersker samisk eller at det tilrettelegges for tolking. Tilsynsordningen ivaretar elevers opplæringsrettigheter, og Sametinget mener derfor denne i sterkere grad må fokusere på samiske elevers rett til samisk i opplæringa i opplæringsloven. Sametinget etterlyser en praksis der Sametinget er med på å bestemme/påvirke hvilke områder det skal gjennomføres tilsyn i. Sametinget mener at dersom samiske elevers opplæringsrettigheter ikke overholdes, og ikke lukkes etter en rimelig tid, skal det åpnes for sanksjoner. Tilgang til samiske læremidler er viktig for kvaliteten til opplæringen på samisk, og det er derfor viktig å øke produksjonen av samiske læremidler. Sametinget har ansvar for utvikling av samiske læremidler.. Videre vil vi øke satsene for lule- og sørsamiske lærebokforfattere som har prosjekter innenfor Sametingets prioriteringer. Dette fordi den lule- og sørsamiske læremiddelsituasjonen er prekær med at det er lite læremidler på disse språkene og utviklingen av nye læremidler er svak. Sametinget vil etablere et nordisk samarbeidsprosjekt om læremiddelutvikling og på denne måten gjøre bruk av hverandres språkressurser til felles mål om økte læremidler på samisk. Sametinget foreslår at universitet- og høgskolesektor med ansvar for samisk oppretter studietilbud i læremiddelpedagogikk. Læreplanene danner grunnlaget for innholdet i skolen. Sametinget har myndighet til å fastsette læreplanene i samisk språk, særskilte samiske fag i videregående opplæring og samisk innhold i nasjonale læreplaner. Staten må involvere Sametinget på alle nivå tidlig i læreplanprosessen slik at Sametinget kan ivareta sitt ansvar og sikre at samiske forhold blir ivaretatt. Det vil være med på å heve kvaliteten i opplæringen. Sametinget må få myndighet til å fastsette samisk innhold i de samiske parallelle likeverdige læreplanene. I dag har Sametinget myndighet til å fastsette samisk innhold i nasjonale-, men ikke samiske læreplaner. Et svært overordnet og viktig faktor for kvaliteten i skolen er data og tall som viser resultater og tendenser. Sametinget har i begrenset grad tilgang på slik data, og det utvikles begrenset statistikk og oversikt over samiske forhold i skolen. Sametinget forventer at nasjonale myndigheter i mye større grad enn i dag forplikter seg til å innhente egne kunnskapsgrunnlag om samisk elever. Dette bør gjelde generelt, men også når det utvikles politikk innenfor ulike politikkområder, eksempelvis stortingsmeldinger. Uten slike kunnskapsgrunnlag omtales sjelden de særlig samiske utfordringene og det utvikles ikke tiltak for å rette opp eventuelle skjevheter i opplæringstilbudet.</p>
</body></document>
