<document xml:lang="nob" id="no_id"><header><title/><genre code="admin"/><author><unknown/></author><wordcount>382</wordcount><conversion_status type="standard"/><availability><license type="standard"/></availability><multilingual/><origFileName>Ekspertutvalg nob.docx</origFileName><parallel_text xml:lang="sme" location="ekspertutvalg_sme.docx"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p><em type="italic">Kunnskapsdepartementet (KD) jobber med å overføre mer makt og myndighet over til private barnehager i kommunene. Sametinget svarer med at samiske barns rett etter barnehageloven må styrkes og tydeliggjøres i samme prosess. – Dette vil tydeliggjøre kommunenes oppdrag og ta igjen et etterslep for rettighetene til samiske barn, sier sametingsråd Mikkel Eskil Mikkelsen (NSR). </em></p>
<p>Hurdalsplattformen sier at regjeringen vil « <em type="italic">gi kommunane større moglegheit til å styre finansiering og krav til private barnehagar samtidig som at regjeringen vil følge opp storberget-utvalgets forslag om endring av finansiering av private barnehager </em>.» Sametinget ønsker at det skal følges opp videre med et ekspertutvalg som gjennomgår samiske barns rettigheter i barnehageloven. </p>
<p><em type="italic">Uklart lovverk i dag </em></p>
<p>Mikkelsen mener at lovverket er utydelig i dag og på ingen måte bistår kommunene med oppdraget de har når det gjelder samiske barn. Ordlyden i loven sier at kommunene har ansvar for at barnehagene <span type="quote">«bygger på»</span> samiske barns språk og kultur i samiske kommuner, mens øvrige kommuner skal <span type="quote" xml:lang="nno">«legge til rette for»</span> utvikling av språk og kultur.</p>
<p>– Ordlyden er så uklar at det kan tolkes på flere ulike måter. Det hjelper ingen at lovverket er utydelig, hverken kommuner, foreldre eller barn. Hva vil det si at barnehagen <span type="quote">«bygger på»</span> eller <span type="quote">«legger til rette for»</span> samisk språk og kultur? Ordlyden gir ikke et godt grunnlag for en trygg og god barnehage for samiske barn, og tilbudene i landet blir ulike, sier Mikkelsen.</p>
<p xml:lang="nno"><em type="italic">Vil ha et ekspertutvalg </em></p>
<p>De siste årene har flere jobbet med å svare på hva en samisk barnehage virkelig er, hvordan de jobber og hva som er grunnlaget for samiske barnehager. Mikkelsen sier at denne kunnskapen enkelt kan tilføres inn i et ekspertutvalg som kan foreslå endringer i barnehageloven.</p>
<p>– Det vil også være til stor hjelp for barnehageeiere å ha en riktig definisjon på samiske barnehager, og ha tydelige mål og hvordan man styrker språk, kultur og identitet. I et slikt ekspertutvalg kan vi samle inn denne kunnskapen, sammen med KS, samiske fagfolk og sektoren for øvrig for å foreslå ny lovtekst og foreslå tiltak for å styrke kommunenes mulighet til å lykkes med samisk barnehagedrift. Jeg tror at mange kommuner ønsker et tydelig lovverk og forslag til tiltak, sier Mikkelsen.</p>
<p><em type="italic">For intervju eller spørsmål, kontakt sametingsråd Mikkel Eskil Mikkelsen (NSR), tlf. +47 917 42 161, mikkel.eskil.mikkelsen@samediggi.no </em></p>
</body></document>
