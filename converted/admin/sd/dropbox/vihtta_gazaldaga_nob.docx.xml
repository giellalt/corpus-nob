<document xml:lang="nob" id="no_id"><header><title/><genre code="admin"/><author><unknown/></author><wordcount>1087</wordcount><conversion_status type="standard"/><availability><license type="standard"/></availability><multilingual/><origFileName>vihtta gažaldaga nob.docx</origFileName><parallel_text xml:lang="sme" location="vihtta_gazaldaga_sme.docx"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p xml:lang="nno"><em type="italic">Spørsmål 1 - Høring kvotemelding, Arild Pettersen Inga, Bargiidbellodat </em></p>
<p>Arbeiderpartiet og Senterpartiet varslet i Hurdalsplattformet at regjeringen vil utarbeide en ny kvotemelding som gir forutsigbarhet for fiskerinæringen, og som sikrer bosetting, aktivitet og lønnsomhet langs hele kysten. Høringen ble sendt ut 6. Juli 2022, og gjelder fire sentrale tema i den kommende kvotemeldingen. Rammebetingelser for den minste kystfiskeflåten Gruppeinndeling i kystfiskeflåten og relevante størrelsesbegrensninger Fordeling av strukturgevinst fra utløpt tidsbegrensning i strukturkvoteordningen Kvotefordeling for nordøstarktisk torsk og NVG-sild Fristen for høringen var 7. Oktober 2022, og vi registrerer at Sametinget 6. Oktober 2022 sendte inn et foreløpig høringssvar. Hva er årsaken til at Sametinget ikke har sendt inn et endelig høringssvar innen fristen?</p>
<p><em type="italic">Spørsmål 2 - Omklassefisering av havfiskfartøy til kystfiskefartøy, Knut Einar Kristiansen, Nordkalottfolket </em></p>
<p>Jeg har i et skriftlig spørsmål til sametingsrådet spurt om hva de har gjort eller tenkt gjort med Fiskeridirektoratets praktisering av omklassifisering av havfiskefartøy til kystfiskefartøy, ved at lastekapasitet blir reduser til under 500 tonn. Praksisen fører til at fartøy over 60 meter blir omklassifisert som kystfiskefartøy. Denne type omklassifisering er gjort flere ganger. Det vedrører ikke saken hvor et fartøy er registrert. Dersom kvotetildelinga er nord for 62dre breddegrad, ja da fiskes det i Nord Norge. Og så lenge de har tillatelse til å gå helt inn til grunnlinja å fiske denne kvota så gjør de det. Med et fartøy på over 60 m så sier det seg sjøl at denne er mer effektiv enn et 13 m fartøy. Og dette medfører at de mindre fartøyene blir fortrengt i og med at det større fartøyet kan drifte mer uavhengig av været. Og til tross for at Fiskeridirektoratet region Vest, som første instans, har avslått denne type omklassifiseringen med begrunnelse i Deltakerlovens formål, har Fiskeridirektoratet vist til Nærings- og fiskeridepartementets instruks av 16. september 2019 og omgjort flere vedtak fra Vest og gitt disse havfiskefartøyene ervervstillatelse og klassifisert dem som kystfiskefartøy. Med andre ord denne praktiseringen av omklassifisering av store havfiskefartøy til kystfiskefartøy vil bidra til å øke konkurransen i de kystnære områdene, og dermed redusere fisket for de minste fartøygruppene i disse områdene. Jeg mener denne praksisen er med og undergraver Deltakerlovens formål om å tilpasse fiskeflåtens fangstkapasitet til ressursgrunnlaget, trygge bosetning og arbeidsplasser i kystdistriktene samt legge til rette for at høsting av de marine ressursene skal komme kystbefolkningen til gode. Jeg synes faktisk også det er ekstra ille at det ligger en politisk villet handling bak det å tillate 60 meters lange båter å bli klassifisert som kystfiskebåter. I sametingsrådets svar heter det bl.a, sitat Sametingsrådet er av den oppfatning at det er vanskelig å si ut i fra disse få tilfellene om dette utgjør en trussel mot ressursgrunnlaget og om slike fartøy vil fortrenge mindre fartøy som er langt mer avhengig av kystnære områder for å kunne fiske. Flere av disse fartøyene har også tilhørighet på Vestlandet så vidt vi kan se. Sitat slutt. Er det oppfatninga til sametingsrådet at de små fartøygruppene ikke står i fare for å bli utkonkurrert om fisken i de kystnære områdene?</p>
<p xml:lang="nno"><em type="italic">Spørsmål 3 - Motorisert ferdsel i nasjonalparker, Ingvild Maria L. Halvorsen, Nordkalottfolket </em></p>
<p>Sametinget sendte brev til Klima- og Miljøverndepartementet den 12.10.18 der det skrives<span type="quote">«… - I samisk forstand stilles det ikke noe krav til mengden av inntjening av utmarksnæringen før det anerkjennes om næring. Etter samisk oppfatning dekker begrepet «ealáhus/elahos»</span> (næring) også innhøsting som ikke gir noen inntekt. Høsting som en del av naturalhusholdning er vanlig i de aller fleste samiske husstandene i Finnmark. En slik forståelse av utmarksbruken og det kulturelle aspektet bør etter Sametingets syn tillegges positiv vekt ved behandling av dispensasjonssøknader etter motorferdselloven. <span type="quote" xml:lang="sme">«Meahcci/mæætsi»</span> (utmark) har alltid vært et grunnlag for samisk identitet, kultur og <span type="quote" xml:lang="smj">«birgejumpi/birgejompi»</span> (overlevelsesevnen), jfr. rapport fra Sametingets arbeidsgruppe for utmark, 29.februar 2016. Dette er politiske intensjoner som ikke er vanskelig å stille seg bak. I midlertidig er all motorisert ferdsel i nasjonalpark i utgangspunktet forbudt. Verneforskriftene åpner kun for å gi dispensasjoner i forbindelse med næringsvirksomhet, ikke naturhushold. Hva gjør sametingsrådet for å realisere disse intensjonene?</p>
<p><em type="italic">Spørsmål 4 - Hospitering for samiskspråklige elever - Ann-Elise Finbog, Samefolkets Parti </em></p>
<p>Spørsmål til Sametingsrådet! Samefolkets Parti ønsker å følge opp et spørsmål vi stilte til Sametingsrådet i plenum i juni Saken dreier seg om et barn som er bosatt i en av Oslos nærkommuner og som ikke får hospitering i samisk. Foreldrene har bedt Sametinget om hjelp i saken og mottok nettopp et brev fra Sametinget (datert 5. oktober). I brevet viser Sametinget til et notat/brev som er sendt til kommuner og skoleeiere angående samisk opplæring og fjernundervisning. Notatet/brevet er datert 1. september 2022. Her presiserer Sametinget at hospitering/språksamling er et viktig tiltak for å oppnå et godt læringsutbytte i faget samisk. Det henvises til opplæringsloven kapittel 6 om rettigheter eleven har. Foreldrene anbefales å orientere kommunen de bor i om at Oslo har en bykommuneavtale med Sametinget, og at nærkommuner til Oslo kan bruke Oslo kommunes rundskriv om <span type="quote">«Samiske elevers rettigheter etter opplæringsloven»</span> som mal for egen kommunes undervisningstilbud. Som mor til 4 barn, som har gått gjennom skolesystemet i Oslo kommune og kjempet for at mine barn skal få de rettigheter som opplæringsloven gir, kjenner jeg igjen foreldrenes frustrasjon. Det å føle at man står helt alene, det å innse at du ønsker at dine barn skal bli samiske språkbærere og så oppleve at dine rettigheter blir satt til side og ikke tatt hensyn til, er ødeleggende. Samiske barn og foreldre utenfor forvaltningsområdet må rope høyere, kjempe hardere og stå mer på kravene. Dette er foreldre som føler at de står helt alene, ikke kjenner systemet og er usikre med hensyn til videre saksgang. Det eneste organet som de opplever som deres eget organ, er Sametinget. Det å oppleve at fine ord er skrevet i lover, men at det i siste instans ikke gjelder for dem, er noe ingen barn skal oppleve Samefolkets Partis spørsmål til Sametingsrådet er som følger: Kan Rådet følge opp denne saken, gi adekvat hjelp og derved skape presedens i denne og lignende saker?</p>
<p><em type="italic">Spørsmål 5 - Foreninga Samiske Forfattere, Vibeke Larsen, Nordkalottfolket </em></p>
<p>Den nye samiske forfatterforeningen, Foreningen Samiske Forfattere, er svært aktiv og synlig. De er synlig både på sosiale medier og ute i lokalsamfunn med å promotere samisk litteratur, bokglede og samiske forfattere, uavhengig av språk. I fjor lovet rådsmedlem Jåma støtte til denne forfatterforeningen, men vi mottar meldinger om at foreningen ennå ikke har mottatt en eneste krone i støtte. Kan sametingsrådet redegjøre for prosessen med Foreningen Samiske Forfattere og den støtten de var lovet allerede i fjor?</p>
</body></document>
