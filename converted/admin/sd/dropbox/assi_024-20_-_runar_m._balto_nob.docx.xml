<document xml:lang="nob" id="no_id"><header><title/><genre code="admin"/><author><unknown/></author><wordcount>314</wordcount><conversion_status type="standard"/><availability><license type="standard"/></availability><multilingual/><origFileName>Ášši 024-20 - Runar M. Balto nob.docx</origFileName><parallel_text xml:lang="sme" location="assi_024-20_-runar_m._balto_sme.docx"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="listitem">FeFo forpakter bort ansvaret for å forvalte fiskeelvene (anadrome vassdrag) på Finnmarkseiendmomen til lokale lag foreninger som har som formål å fremme allment fiske. Ofte er dette lokale jeger- og fiskeforeninger. Forpaktningene reguleres av FeFo sine Retningslinjer for forpaktning av anadrome vassdrag. Etter pkt. 2.1.c. plikter forpakter å skilte den forpaktede strekningen i vassdraget, men det står ikke noe om hvilke stedsnavn som skal skiltes. Dermed står samiske stedsnavn i fare for å bli forbigått, ubevisst eller bevisst, ved skilting av vassdragene i tradisjonelle samiske områder. Dette har Egil Utsi fått erfare i sitt arbeid med å få oppført samiske skilt langs Børselva. Han opplever at et flertallsvedtak i Børselv jeger og fiskeforening (BJFF) setter en stopper for synliggjøring av de samiske stedsnavnene på skilt, selv etter at Porsanger og Karasjok sameforeninger har tilbudt å ta ansvaret for finansiering. Finnmarkslovens formålsparagraf slår fast det særlige ansvaret FeFo har for å forvalte grunn og naturressursene som grunnlag for samisk kultur, reindrift, utmarksbruk, næringsutøvelse og samfunnsliv. Lovens § 44 slår fast at samelovens kapittel 3 om samisk språk regulerer språkbruk for FeFo. Det er en svært uheldig og alvorlig praksis som ligger til grunn for at samiske stedsnavn langs vassdrag på Finnmarkseiendommen er avhengig av at medlemmer i lokale jeger- og fiskeforeninger er positive til det samiske. Her er det verdt å spørre seg om FeFo har tøyd mandatet sitt for langt i forhold til lovverket, ved å forpakte bort myndigheten til å vedta stedsnavn. Som stedsnavntjeneste for samisk stedsnavn etter Lov om stadnamn § 13, er dette en sak for Sametinget å ta tak i. Sametingets plenum ber Sametingsrådet å gå i dialog med FeFo om å få endret Retningslinjene for forpaktning av anadrome vassdrag 2.1.c. slik at forpakter plikter å skilte også med de samiske stedsnavnene i tråd med føringene i Lov om stadnamn. Ressurser:</p>
<p type="listitem" xml:lang="nno">FeFos retningsnlinjer: https://www.fefo.no/om-fefo/retningslinjer-for-fefo/retningslinjer-for-forpaktning-av-anadrome-vassdrag.2925.aspx</p>
<p type="listitem" xml:lang="nno">Lov om stadnamn: https://lovdata.no/dokument/NL/lov/1990-05-18-11</p>
<p type="listitem">Finnmarksloven: https://lovdata.no/dokument/NL/lov/2005-06-17-85</p>
</body></document>
