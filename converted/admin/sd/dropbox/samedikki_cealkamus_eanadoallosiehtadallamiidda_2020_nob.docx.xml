<document xml:lang="nob" id="no_id"><header><title/><genre code="admin"/><author><unknown/></author><wordcount>2235</wordcount><conversion_status type="standard"/><availability><license type="standard"/></availability><multilingual/><origFileName>Sámedikki_cealkámuš_eanadoallošiehtadallamiidda_2020 nob.docx</origFileName><parallel_text xml:lang="sme" location="samedikki_cealkamus_eanadoallosiehtadallamiidda_2020_sme.docx"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p>Ášši/Sak &lt;Saksnr&gt;</p>
<p xml:lang="fkv">&lt;Tittel&gt;</p>
<p xml:lang="vep"><em type="italic">Arkivsaknr. </em></p>
<p xml:lang="vep">19/4977</p>
<p><em type="italic">Sámedikki cealkámuš 2020 eanadoallošiehtadallamiidda </em><em type="italic">Sametingets innspill til jordbruksforhandlingene 2020 </em></p>
<p xml:lang="sme">Mielddus/Vedlegg</p>
<p>Innspill til jordbruksforhandlingene 2020</p>
<p>Innspill til jordbruksforhandlingene 2020</p>
<p xml:lang="nno">Nordland Innspill til jordbruksavtalen 2020</p>
<p xml:lang="nno">Innspill til jordbruksavtalen 2020 Troms Bonde og småbrukarlag</p>
<p type="title" xml:lang="nno">Saksframlegg</p>
<p>Sametinget inviterte bondeorganisasjonene i Nordland,Troms og Finnmark til å komme med innspill til jordbruksavtalen for 2020. Troms og Finnmark bondelag, bonde- og småbrukarlagene i Nordland ogTroms kom med skriftlige innspill. Sametingsrådet har hatt møter både med Finnmark bondelag og Troms bondelag og bonde- og småbrukarlagene i Nordland, Troms og Finnmark om forhandlingene for 2020.</p>
<p type="title">Vurdering</p>
<p>I forslag til vedtak er det tatt med forhold som har direkte sammenheng med jordbruksavtalen med unntak av kapitlet om rovvilt. Bakgrunnen for det er at rovvilt har direkte betydning for økonomien i saueholdet. Innspillet skal fremmes for Landbruks- og matdepartementet.</p>
<p>Noen av de innspillene som er kommet fram på møtene med organisasjonene og skriftlige innspillene er innarbeidet i teksten.</p>
<p type="title" xml:lang="sme">Mearrádusárvalus</p>
<p type="title">Forslag til vedtak</p>
<p>* Forslag til vedtak</p>
<p>Jordbruket spiller en betydelig rolle som grunnlag for sysselsetting, verdiskaping, produksjon av matvarer og som grunnlag for bosetting i samiske områder. Jordbruk er også viktig for videreføringen av samisk språk og kulturtradisjoner. Sametinget er opptatt av at jordbruksnæringen har gode rammebetingelser for sin drift og utvikling.</p>
<p>Levende bygder er den beste garantien for at samisk kultur og språk får en sikker fremtid. Å sikre dagens bruksstruktur og opprettholde sysselsettingen i landbruket og øke lønnsomheten er avgjørende for å opprettholde levende bygder. Derfor er det viktig for Sametinget å jobbe for et styrket driftsgrunnlag for jordbruk i samiske områder. Sametinget har som langsiktig mål å øke sysselsettingen og produksjonen i næringen.</p>
<p>For Sametinget er det viktig å videreføre og styrke de virkemidlene som er i jordbruksavtalen i dag. Landbrukspolitikken må være forutsigbar siden de investeringer som gjøres i jordbruket gjelder for flere tiår framover. Store endringer i jordbrukspolitikken vil ikke sikre denne forutsigbarheten, og det vil skape en usikker situasjon for de områder som slike endringer berører.</p>
<p>Antall bruk i samiske områder har hatt en jevn nedgang over mange år. Nedgangen i antall bruk er ekstra bekymringsfull ettersom jordbruksmiljøene allerede er små sammenliknet med jordbruket på landsbasis. Nedgangen vil også få negative konsekvenser for matproduksjonen, meierier, slakterier, videreforedlingsanlegg og for handelsstanden i de samiske områdene. En ytterligere nedgang i jordbruket vil derfor utfordre det samiske næringslivet og true næringen som en betydningsfull kultur- og språkarena.</p>
<p>Det er fortsatt en overvekt av menn i jordbruket. Kvinnene utfører en femtedel av arbeidet i jordbruket. Blant annet har velferdsordninger betydning for at kvinner velger å jobbe i jordbruket. Andre forhold som er viktig for likestilling i jordbruket er å øke kvinnenes deltakelse i jordbruket og sikre at flere kvinner overtar eiendommer i jordbruket. For øvrig må likestillingstiltak i jordbruksavtalen videreføres.</p>
<p>Regionreformen er gjennomført og sammenslåing av fylker må ikke føre til dårligere vilkår for å drive med jordbruk i disse fylkene. Regjeringen har i tidligere år hatt flere forslag om å slå sammen sonene for ulike tilskuddsordninger i jordbruket. Sametinget forutsetter at det ikke skal skje sammenslåing av soner som går ut over jordbruket i samiske områder. Jordbruket i klimatisk dårlige områder klarer ikke å konkurrere med områder som er bedre stilt klimatisk. Det meste av samisk jordbruk er lokalisert til områder som klimatisk er dårligere stilt. De globale klimaendringene gjør størst utslag i de nordlige områdene noe som gjør landbruket sårbar.</p>
<p>For å styrke og gjøre landbruket mer interessant for unge bønder, må næringens generelle status høynes betraktelig. Vi må kunne gi landbruket i nord et solid løft som høyner landbrukets status for å gjøre næringen interessant. De gjeldende økonomiske ordninger som finnes i dag, må opprettholdes og gjerne forbedres for samisk jordbruk.</p>
<p>For å bremse på den negative utviklingen i samisk jordbruk, ved at bruk etter bruk legges ned, må det skapes ordninger som stimulerer og bevarer landbruket i samiske områder. De små samiske kommunene må gjøres i stand til å kunne tilby utviklingsarenaer for landbruket for å skape større interesse for næringen.</p>
<p>1. Sametingets rolle i landbrukspolitikken</p>
<p>Sametinget ønsker å være en viktig premissgiver for å sikre og styrke jordbruksnæringens rammebetingelser i samiske områder. Sametinget vil i sterkere grad bli involvert i ulike prosesser så som meldingsarbeid, høringer og større prinsipielle saker.</p>
<p>Konsultasjonsavtalen er et viktig virkemiddel i den sammenheng. Plikten til konsultasjoner etter Konsultasjonsavtalen omfatter tiltak som kan berøre den samiske befolkningen. Sametinget ønsker å få mulighet til å bidra til at jordbruksnæringens rammebetingelser sikres og styrkes. På denne måten vil Sametinget kunne følge opp våre forpliktelser overfor næringen, blant annet ansvaret Sametinget har for levende samiske bygder.</p>
<p>2. Lønnsomhet</p>
<p>Sametinget er opptatt av å videreføre tilskuddene med samme profil som i dag. En grunnleggende forutsetning for jordbrukets eksistens og utvikling er at lønnsomheten i jordbruket er god og at den i størst mulig grad er konkurransedyktig i forhold til andre yrkesgrupper. Slik er det dessverre ikke i dag. Næringen bærer av den grunn preg av stadige bruksnedleggelser og manglende rekruttering. For at bondeyrket skal anses attraktivt og interessant å satse på er det en forutsetning at det regnes som økonomisk lønnsomt. Den store inntektsforskjellen mellom jordbruket og andre næringer må derfor reduseres. I regjeringserklæringen går det fram at gårdbrukere skal ha reell mulighet til inntektsutvikling på linje med andre i samfunnet.</p>
<p>Ordningen med avløsertilskudd for ferie og fritid må videreføres. Dagens ordning sikrer bonden ferie og fritid noe som er spesielt viktig for å rekruttere unge til jordbruksnæringen. Ordningen med avløsertilskudd er også viktig av likestillingshensyn for å gjøre det mer attraktivt for kvinner å ha landbruk som hovedyrke. 2.</p>
<p>Rekruttering til jordbruket må sikres. Unge som overtar gårdsbruk må ofte drive uten særlig overskudd det første året. I jordbruksavtalen må det innføres et rekrutteringstilskudd til nye brukere første året. Tilskuddet beregnes utfra en godkjent driftsplan.</p>
<p>Størrelsen på gårdene øker hvert år. Jordbruket i samiske områder har arealer som ligger spredt og mange av eiendommene er små. Andelen leiejord er også høyere i disse områdene enn i resten av landet. Dette gjør det vanskelig å øke produksjonen som hører til et gårdsbruk. Sametinget vil videreføre ordningen med høyere produksjonsstøtte på de minste brukene for å sikre lønnsomheten til disse.</p>
<p>Sametinget ser det som svært viktig å opprettholde samvirkeforetakene for å ha et desentralisert jordbruk og et jordbruk i hele landet. Svekkelse av samvirkeforetakenes rolle som markedsregulatorer vil gjøre det vanskeligere for jordbruket i distriktene å klare seg. Foretakene har i dag mottaksplikt og sikrer på den måten avsetning av produkter fra den enkelte gårdbruker uavhengig av hvor langt det er til videreforedlingsanleggene. Bøndene får mer stabile og forutsigbare rammevilkår. Samvirkeorganisering fører til at bøndene får en garantert pris for varene de leverer. Det sikrer også lik pris for lik kvalitet for alle produsenter uavhengig av størrelse og avstand til slakterier og meierier.</p>
<p>På grunn av feilslått rovdyrpolitikk har noen sauebønder måtte gå over til villsaudrift for å kunne drive uten for store tap på beite. Dette har i mange områder vært vellykket og man klarer å opprettholde forsvarlig sauedrift. Villsauproduksjon har etter hvert blitt et viktig alternativ i samiske områder og danner grunnlag for sysselsetning i landbruket. Dagens ordning med klassing av kjøtt og grunntilskudd for saueslakt diskriminerer villsauproduksjonen, da det ikke tar hensyn til at villsau er en egen rase - sau som har langt lavere slaktevekt enn norsk hvitsau. Sametinget ber om at det innføres en egen klassing av villsau, slik at villsauen får høyere produksjonstilskudd.</p>
<p>Lange avstander medfører ekstra kostnader på veterinærtjenesten, som belastes den enkelte gårdbruker. Bønder med gård langt unna veterinæren påføres store kostnader. Ordningen med reiseutjevning bør endres slik at alle betaler det samme i skyssutgifter for veterinærtjenester.</p>
<p>3. Grovforbaserte produksjoner</p>
<p>Sametinget registrerer at kanaliseringspolitikken, som har vært gjeldende i flere tiår er i ferd med å endres. Grovforbaserte produksjoner, så som produksjon av melk, sau, geit og ammeku skulle drives i distriktene, men økningen har skjedd i de beste jordbruksområdene i landet. Det har også skjedd en nedgang i antall sauebruk i Troms og Finnmark siden 2010. Sametinget er ikke tilfreds med denne utviklingen. I regjeringserklæringen er det slått fast at tyngden av den grasbaserte hudyrproduksjonen skal være i distriktene og at det skal være et landbruk i hele landet. Samiske områder har få andre muligheter til å drive med andre jordbruksproduksjoner enn grasforbaserte produksjoner.</p>
<p>De grovfôrbaserte produksjonene må prioriteres. Melkeproduksjonen, saueholdet og geiteholdet er bærebjelken for jordbruket i samiske områder. Produksjonstilskudd er avgjørende for lønnsomheten. Selv om områdene i Troms og Finnmark har høyere satser enn resten av landet legges det ned flere og flere bruk. God lønnsomhet vil gjøre jordbruksnæringen mer attraktiv. Ved å prioritere produksjon av grasfora kjøtt og melk vil en også fremme bruken av lokaprodusert grovfor. Areal- og kulturlandskapstilskudd må økes med 5 % i samiske områder.</p>
<p>Jordbruk i samiske områder ligger i marginale vekstområder. Vekstsesongen er kort, og veksten varierer i stor grad etter klimaet. Tilskuddene må videreføres og små og mellomstore bruk må få økning i tilskuddene også i 2020.</p>
<p xml:lang="fin">4. Melkeproduksjon</p>
<p>Fra 2034 vil det ikke lenger være tillatt å ha båsfjøs. Nær tredjeparten av fjøsene i Troms er løsdrift. I Finnmark har halvparten løsdrift. Det haster med å legge om fra båsfjøs til løsdriftsfjøs. Dette fordrer en særskilt satsning på bygging av løsdriftsfjøs. Med dagens investeringsrammer vil det ikke være tilstrekkelige midler til å legge om driften. Høyere byggekostnader i nord tilsier også en økning i rammene til bygg. De regionale virkemidlene må økes slik at Innovasjon Norge blir i stand til finansiere bruksutbygginger i samiske områder. I likhet med Troms bonde- og småbrukarlag vil Sametinget beholde ordninga som fritar Troms og Finnmark for toppavgrensning på investeringstilskudd i Innovasjon Norge.</p>
<p>Av hensyn til rekrutteringen til jordbruket må andelen investeringstilskudd til unge løftes slik at den er 10 % høyere i samiske områder enn tilfellet er i dag. Dette er av særlig betydning for unge etablerere som ofte ikke har klart å bygge opp egenkapital.</p>
<p xml:lang="dan">5. Sauenæringen</p>
<p>Sauenæringen er i tillegg til melkeproduksjonen en av basisnæringene i jordbruket i samiske områder. Bruken av utmark er helt avgjørende for det økonomiske resultatet i næringen. Ved å øke beitetilskuddet vil det både sikre økonomien i saueholdet og øke bruken av utmarksbeite. Overproduksjon av lammekjøtt i Norge fører til lavere pris til bonden. Både Finnmark og Troms har underdekning av sauekjøtt. Sametinget mener det ikke er riktig at dette fylket må bære kostnadene for overproduksjon som er skjedd i andre deler av landet.</p>
<p>Sametinget registrerer at utviklingen i saueholdet preges av at rovdyr gjør stor skade på sauenæringen. Sametinget antar at når enkelte har valgt å slutte med sau så har rovdyrskadene vært avgjørende for dette valget. Selv om rovvilt ikke er forhandlingstema så har rovviltpolitikken stor betydning for økonomien i saueholdet. Rovviltforliket står fortsatt ved lag. I beiteområder skal beitedyr ha forrang og der skal det være lav terskel for uttak av rovdyr.</p>
<p>Ull er et miljøvennlig produkt med lange tradisjoner. Dagens priser for ullproduksjon er lave og stimulerer ikke til satsning på sauenæringen som en ullproduksjon. Satsning på ull som et klima- og miljøvennlig produkt bør styrkes og tilskuddsordningen for ullproduksjon bør økes. Det er også viktig å øke satsningen på markedsføringen av ull som et miljøvennlig produkt fra Norge.</p>
<p xml:lang="kal">6. Klimatiltak</p>
<p>Jordbruket sto for 8 % av de totale klimagassutslippene i landet. Et klimautvalg har foreslått tiltak som kan redusere utslippene i jordbruket. Tiltak i forbindelse med reduksjonen i utslipp av klimagasser må ikke gå ut over matproduksjonen i samiske områder.</p>
<p>Finansieringsordninger for klimainvesteringer må bedres. Bedre tilskuddsordninger for drenering, biogassproduksjon og forbehandling av husdyrgjødsel er tiltak som kan redusere utslippene på sikt. Reduksjon i matsvinn både blant forbrukerne, matindustrien og dagligvarehandelen er et av tiltakene som er enklest å gjennomføre uten at det går ut over matproduksjonen. I dette ligger også å endre kravene til blant annet å tillate annen størrelse, utseende av frukt, bær og grønt enn tilfellet er i dag.</p>
<p>Ordningen med overvintringsskade er avviklet og innarbeidet i arealtilskuddet. Slik det fungerer i dag er den lite målrettet. De som får store overvintringsskader kommer dårlig ut med dagens ordning. Ordningen må gjeninnføres i sin opprinnelige form. Det har sammenheng med klimaendringer, som nå oftere forekommer i nord der tining og frysing fører til mer skade på eng enn tidligere.</p>
<p>7. Sametingets tilskuddsordninger til næringsutvikling</p>
<p>Avtalepartene i jordbruket avviklet overføringen av 2,0 millioner kroner til Sametinget med virkning fra 2015. Overføringen må innføres på nytt og samtidig økes for å fremme arktisk landbruk og muligheter for å møte klimaendringene. Disse midlene skal også kunne bøte på eventuelle negative konsekvenser av klimaendringene for næringa.</p>
<p>Produkter fra arktisk landbruk har et stort potensial både med tanke på kvalitet og som en merkevare fra arktiske områder. Det arktiske klimaet er både en ulempe og en fordel. Det positive med arktiske produkter er at de er mer smakfulle enn produkter produsert lenger sør i landet. Dette gjelder spesielt for grønnsaker og lammekjøtt. Det gjelder å legge til rette for å profilere og markedsføre arktisk landbruk.</p>
<p>Midlene vil kunne styrke produksjonen av lokal mat fra samiske områder. Det vil øke verdiskapingen på gårdene, og dermed sikre sysselsettingen i jordbruket og det materielle grunnlaget for samisk kultur. Med disse midlene vil Sametinget kunne videreføre sin innsats mot videreforedling av lokal mat.</p>
<p>Sametingets midler har i mange saker vært av avgjørende betydning for at bøndene har valgt å bygge ut. Disse midlene har i flere tilfeller utløst annen finansiering av driftsbygninger. Gjeninnføring av denne ordningen vil også være et ledd i satsningen på nordområdene.</p>
</body></document>
