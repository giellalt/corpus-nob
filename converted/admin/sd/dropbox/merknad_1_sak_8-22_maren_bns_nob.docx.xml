<document xml:lang="nob" id="no_id"><header><title/><genre code="admin"/><author><unknown/></author><wordcount>232</wordcount><conversion_status type="standard"/><availability><license type="standard"/></availability><multilingual/><origFileName>merknad 1, sak 8-22, Maren BNS nob.docx</origFileName><parallel_text xml:lang="sme" location="merknad_1_sak_8-22_maren_bns_sme.docx"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p>Det er et stort behov å samle inn data og informasjon om vold i nære relasjoner blant den samiske befolkningen slik at man kan komme fram til treffsikre tiltak. Men til tross for at vi i dag mangler et godt nok datagrunnlag, så er det tiltak man allerede kan igangsette. Den samiske befolkningen har behov for samiske krisesenter i nærheten av hvor de bor. I dag finnes det ikke noe krisesenter i Indre Finnmark, noe som gir innbyggerne lang reisevei om en krise skulle inntreffe. Som et område der samer utgjør majoriteten, er behovet stort for et eget samisk krisesenter. Det er også signalisert behov for et eget samisk barnehus. Med lang reisevei til dagens tilbud i Troms og Finnmark, har innbyggerne i Indre Finnmark 400 km reisevei til nærmeste barnehus. Her er også behovet for å etablere et samisk barnehus i tilstrekkelig nærhet til både brukere og et samisk kompetansemiljø. Tall fra Kripos, viser at 44,1% av alle anmeldte voldtekter er festrelatert. Festivaler er arenaer hvor unge møtes og hvor samisk kultur skapes. Disse arenaene kan også fungere godt til holdningsskapende, voldsreduserende og voldtektsforebyggende arbeid. For eksempel kan man i samarbeid med festivalene, politi og krisesentre få på plass et pilotprosjekt der man gjennom en tilstedeværelse bidrar med informasjon om hvordan hjelpeapparatet på best måte kan hjelpe de som utsettes for overgrep, samt formidle kunnskap og holdninger om seksualitet og grensesetting.</p>
</body></document>
