<document xml:lang="nob" id="no_id"><header><title/><genre code="admin"/><author><unknown/></author><wordcount>418</wordcount><conversion_status type="standard"/><availability><license type="standard"/></availability><multilingual/><origFileName>Tale Hans Ole nob.docx</origFileName><parallel_text xml:lang="sme" location="tale_hans_ole_sme.docx"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p>Tale til åpninga av ÁRRAN 360° – 26.08.22 - Hans Ole Eira</p>
<p>Kjære alle sammen,</p>
<p>Tusen takk for invitasjonen til denne helt spesielle og historiske filmkunstneriske hendelsen på San Servolo i forbindelse med Veneziabiennalens utvidede program.</p>
<p>Det har sannelig vært et spesielt år for samisk kunst. Det var en stor begivenhet da Hennes Majestet Dronning Sonja 21. april i år åpnet den nordiske paviljongen som kun presenterer samiske kunstnere. Det var første gang samiske kunstnere ble presentert i en nasjonal paviljong på Veneziabiennalen. Samtidig var det første gang samene ble anerkjent som en nasjon i en egen paviljong.</p>
<p>De samiske kunstnerne Pauliina Feodoroff, Máret Ánne Sara og Anders Sunna, fra finsk, norsk og svensk side av Sápmi forvandlet den nordiske paviljongen til den samiske paviljongen på denne biennalen.</p>
<p>Nå er det samiske filmkunstnerne som skal presentere sin kunst. Og det skal gjøres på en spektakulær måte, eller som prosjektlederne i International Sámi Film Institute (ISFI) beskriver det: «ÁRRAN 360° is at the cutting edge of Sámi film and digital media arts. This first-of-its-kind art project will feature six original 360-degree screen-based works created by six leading Sámi artists from across Sápmi, the Sámi homeland.”</p>
<p>ÁRRAN 360° er altså nybrottsarbeid. Det er en helt ny og annerledes måte å formidle samiske historier, myter og levemåter på. International Sámi Film Institute (ISFI) har gjennom dette prosjektet jobbet godt med å rekruttere og motivere samiske filmkunstnere, noe Sametinget ønsker å støtte. I tillegg opplever vi at dette er veien å gå, ved å vise samisk liv og levemåte via internasjonale arenaer på en innovativ måte, og dermed få større oppmerksomhet rundt livet i nordområdene.</p>
<p>For vi tror verden har noe å lære av livet i nordområdene, og om hvordan vi forvalter både natur, kultur og historier som går fra generasjon til generasjon. Samtidig er det viktig å vise hvor sårbar vår kultur er og hvordan livet i nordområdene også påvirkes av verden for øvrig.</p>
<p>ÁRRAN 360° antyder sirkelens runde form, noe som kanskje er betegnende på denne øya som har form som det tradisjonelle rektangulære filmlerretet. I tillegg til at sirkelen kan symbolisere árran – bålformen og lávvuen – samenes tradisjonelle telt, kan man også se på sirkelen som et symbol på selve livssyklusen og naturens mange sykluser som vi kjenner så godt til og lever så nært på i nordområdene.</p>
<p>Med dette vil jeg ønske lykke til med ÁRRAN 360° og til filmregissørene Ann Holmgren Aurebekk, Ovias, Elle Márjá Eira, Hans Pieski, Liselotte Wajstedt, Marja Helander og Silja Somby.</p>
<p xml:lang="nno">Takk!</p>
</body></document>
