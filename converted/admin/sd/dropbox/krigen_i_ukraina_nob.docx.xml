<document xml:lang="nob" id="no_id"><header><title/><genre code="admin"/><author><unknown/></author><wordcount>259</wordcount><conversion_status type="standard"/><availability><license type="standard"/></availability><multilingual/><origFileName>Krigen i Ukraina nob.docx</origFileName><parallel_text xml:lang="sme" location="krigen_i_ukraina_sme.docx"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p><em type="italic">Krigen i Ukraina </em>Samisk parlamentarisk råd fordømmer på det sterkeste Russlands militære angrep på Ukraina. Samisk parlamentarisk råd anerkjenner Ukraina som en selvstendig og uavhengig stat med territorial integritet. Angrepet er et alvorlig brudd på folkeretten. Samisk parlamentarisk råd står sammen med FN og andre, herunder de nordiske stater, i kravet om at Russland umiddelbart stanser angrepet og søker en fredelig løsning. Det samiske folk er et urfolk med tradisjonelle landområder og territorier innenfor riksgrensene til Finland, Norge, Sverige og Russland. Det samiske folket har bodd i dette området lenge før dagens landegrenser ble etablert. Vårt folk har rett til å nyte fullt ut av alle menneskerettigheter og grunnleggende friheter som kommer frem i FN-pakten, i Verdenserklæringen om menneskerettighetene og i relevante internasjonale bestemmelser om urfolks rettigheter. Vi har rett til frihet fra enhver form for diskriminering. Statene som vi lever i, har folkerettslige forpliktelser overfor oss som urfolk. I disse vanskelige tider går våre tanker også til brødre og søstre som lever under allerede vanskelige kår på Kolahalvøya på russisk side av Sápmi. Samisk parlamentarisk råd erklærer med dette solidaritet og støtter samene på Kolahalvøya, og andre urfolk, som lever i Russland. Det er viktig at vårt historiske samarbeid kan fortsette over landegrensene også i framtiden når krigen i Ukraina er over. Samisk parlamentarisk råd oppfordrer den norske regjeringen til å overvåke menneskerettighetssituasjonen for samer og andre urfolk i Russland. Så snart situasjonen tilsier det er det viktig at å komme i gang med tiltak som vil hjelpe sivilbefolkningen som lider nød, både i Ukraina og i Russland. </p>
</body></document>
