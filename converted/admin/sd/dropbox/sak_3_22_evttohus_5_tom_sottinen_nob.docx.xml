<document xml:lang="nob" id="no_id"><header><title/><genre code="admin"/><author><unknown/></author><wordcount>228</wordcount><conversion_status type="standard"/><availability><license type="standard"/></availability><multilingual/><origFileName>sak 3 22 Evttohus 5 tom sottinen nob.docx</origFileName><parallel_text xml:lang="sme" location="sak_3_22_evttohus_5_tom_sottinen_sme.docx"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p>Sametingets tiltak for å motvirke en negativ samfunns- og næringsutvikling Bargiidbellodat er bekymret for befolknings- og næringsutviklingen i Øst-Finnmark. Talldata fra Menon-publikasjon nr. 135/2021, viser at folketallet i kommunene Vadsø, Vardø, Båtsfjord og Nesseby er halvert de siste 60 årene. Det bor i dag 12000 innbyggere i nevnte kommuner og det forventes ifølge rapporten en ytterligere nedgang fra og med 2050, i år 2100 vil trolig befolkningstallet være halvert fra dagens nivå. Rapporten foreslår en rekke tiltak for å snu den negative befolkningstrenden. For at regionen skal kunne lykkes med en vellykket satsing for å få opp folketallet, er det nødvendig med politisk vilje og gjennomslagskraft i alle politiske fora. Bargiidbellodat mener det er viktig at Sametinget tar en større del av samfunnsansvaret for å sikre bosetting i de samiske områdene. Selv om Sametinget har begrensede virkemidler til rådighet, så mener Bargiidbellodat at det må være mulig å se om disse kan brukes mer målrettet for å oppnå ønsket effekt. Sametinget har også påvirkningskraft ovenfor sentrale myndigheter gjennom politiske vedtak og konsultasjoner. Grunnlaget for trygge og gode kommunale tilbud til innbyggerne er avhengig av at det bor folk i regionen. Bargiidbellodat foreslår derfor følgende ny sak: Sametinget anmoder Sametingsrådet om å fremme en sak for plenum for å drøfte hvilke tiltak og virkemidler Sametinget kan bidra med for å styrke befolknings- og næringsutviklingen i samiske områder, som Øst-Finnmark.</p>
</body></document>
