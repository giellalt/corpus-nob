<document xml:lang="nob" id="no_id"><header><title/><genre code="admin"/><author><unknown/></author><wordcount>397</wordcount><conversion_status type="standard"/><availability><license type="standard"/></availability><multilingual/><origFileName>sak 12-22, merknad 3, Ann Finnbog nob.docx</origFileName><parallel_text xml:lang="sme" location="sak_12-22_merknad_3_ann_finnbog_sme.docx"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p>Samisk læremiddelproduksjon. Samefolkets Parti viser til NetSam som er et landsdekkende nettverk for samiske pedagoger og har som formål å fremme og utvikle samiskopplæring i henhold til gjeldende samiske læreplaner i Norge. NetSam illustrerer på en god måte hvilke arbeidsforhold samiske lærere jobber under, spesielt etter implementeringen av Fagfornyelsen 2020. Fagfornyelsen 2020 er et helhetlig læreplanverk, der opplæringen må ses i sammenheng med- og på tvers av fag. Dette læreplanverket har en helt ny tilnærming til opplæring, der fokuset blant annet er på overordnede tverrfaglige temaer og dybdelæring. Elever skal gjennom opplæringsløpet bli godt rustet til å møte morgendagens utfordringer. Samiske elever skal, på lik linje med norske elever, jobbe med store og viktige temaer som folkehelse og livsmestring, bærekraft, demokrati og medborgerskap. Den nye Fagfornyelsen har gitt samiske lærere store krav og merarbeid. Det er svært få eller ingen læringsressurser som er produsert etter LK20. Dette innebærer at samiske lærere selv må utvikle læremateriell samtidig som de underviser. I enkelte fag jobber samiske lærere fortsatt med lærebøker fra 1990- tallet. Mangel på læremateriell er et gjennomgående tema i det samiske skoleverket, og har vært det lenge. Samiske lærere har også lenge levd uten kompetanseheving og annen kursing, likevel forventes det at de skal ivareta samiske elevers opplæring på en tilfredsstillende måte. Det er Sametinget som har ansvar for utvikling av samiske læremidler på nord-, sør- og lulesamisk. Dagens ordning med læremiddelutvikling har ikke fungert. Samiske lærere og samiske elever trenger et stort og felles løft! Hverken samiske lærere eller samiske elever kan ikke lenger jobbe under disse forholdene. For det første, så må man gå bort fra den gamle tenkemåten, det å produsere tykke lærebøker som det tar altfor lang tid å lage. Det bør i stedet produseres korte temahefter og digitale ressurser som det ikke tar lang tid å lage og er lette å oppdatere. Vi trenger læringsressurser der tverrfaglighet og dybdelæring danner grunnlag for læringsprosessen. Endringer i samfunnet skjer kontinuerlig. Læremateriell må derfor utvikles fortløpende med en dynamisk fleksibilitet og læremiddelproduksjonen må effektiviseres i forhold til dagens standard. Det er stor mangel på samiske lærere. For å beholde dagens lærere i jobb og ikke minst rekruttere nye, må det kunne tilbys tilfredsstillende arbeidsverktøy og hjelpemidler slik norske lærere har. Samiske barn har krav på et fullverdig opplæringstilbud i og på samisk. Samefolkets Parti mener derfor at dagens ordning for læremiddelproduksjon må revideres og endres.</p>
</body></document>
