<document xml:lang="nob" id="no_id"><header><title/><genre code="admin"/><author><unknown/></author><wordcount>390</wordcount><conversion_status type="standard"/><availability><license type="standard"/></availability><multilingual/><origFileName>PRM teaterstykker nob.docx</origFileName><parallel_text xml:lang="sme" location="prm_teaterstykker_sme.docx"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p><em type="italic">Sametingsrådet har bevilget 200 000 kroner til S B Johansen Skriv, til å produsere teateroppsetningen Eadnemáddu . Sametingsrådet har også bevilget 200 000 kroner til teaterforestillingen 7 % samisk av Eirin Roseneng, som skal vise hvordan det er å ta tilbake tapt identitet. </em></p>
<p>Målet med teateroppsetningen <em type="italic">Eadnemáddu </em>er å løfte fram et vanskelig, men viktig samfunnstema, nemlig vold og rettferdighet. Mange føler at det er urettferdig at den som har utøvet vold kan leve videre uten konsekvenser. Derfor er ikke dette bare et personlig traume, men et samfunnstraume. </p>
<p xml:lang="nno"><em type="italic">– Viktig tematikk </em></p>
<p>– Tematikken i denne produksjonen er særdeles viktig å få løftet frem både i det samiske samfunnet, men også i storsamfunnet ellers. I tillegg har man knyttet til seg mange gode kunstnere som skal medvirke i produksjonen, og noe av målsetningen med tilskuddet er å gi gode rammevilkår til samiske kunstproduksjoner, sier sametingsråd Maja Kristine Jåma (NSR).</p>
<p>Teaterforestillingen er i tillegg en samproduksjon med Det Norske Teatret i Oslo. Jåma sier at dette vil gi Det Norske Teatret mulighet til å jobbe med samisk teater på en måte de aldri har gjort før.</p>
<p>– Det er helt fantastisk at produksjonen kan vises på en større scene i Oslo også. Samiske kunstproduksjoner har høyt nivå og er mer og mer ettertraktet utenfor Sápmi. At norske institusjoner begynner å se verdien og mulighetene i å sette opp produksjoner i samarbeid med et samisk friteater er akkurat det det samiske kunstmiljøet og vi på Sametinget har ønsket i mange år, sier Jåma.</p>
<p><em type="italic">Fornorskning og tapt identitet </em></p>
<p>Sametingsrådet har også bevilget 200 000 kroner til teaterforestillingen <em type="italic">7 % samisk </em>av Eirin Roseneng. Eirin Roseneng er fotograf og har sitt virke i Oslo. Hun har røtter i sjøsamisk kultur i Manndalen i Kåfjord. </p>
<p>I prosjektet <em type="italic">7% samisk </em>setter hun fokus på fornorskning, tapt identitet og om hvordan det er å ta tilbake identitet. Hun ønsker å vise en reise for å passe inn i samisk kultur, om hva som må til for å bli sett på som troverdig same og hva som skal til for å føle seg som en. </p>
<p>– Teaterstykket kan være et viktig bidrag i den dagsaktuelle debatten om konsekvensene av fornorskningen, sier sametingsråd Maja Kristine Jåma (NSR).</p>
<p>Begge tilskuddene er bevilget over tilskuddsordningen kulturtiltak.</p>
<p><em type="italic">For spørsmål eller intervju, kontakt sametingsråd Maja Kristine Jåma (NSR), mob. +47 472 42 366, maja.kristine.jama@samediggi.no </em></p>
</body></document>
