<document xml:lang="nob" id="no_id"><header><title/><genre code="admin"/><author><unknown/></author><wordcount>489</wordcount><conversion_status type="standard"/><availability><license type="standard"/></availability><multilingual/><origFileName>Oppfølging av Høyesteretts dom i Fosen nob.docx</origFileName><parallel_text xml:lang="sme" location="oppfolging_av_hoyesteretts_dom_i_fosen_sme.docx"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p>Oppfølging av Høyesteretts dom i Fosen-saken. Samefolkets Parti viser til tidligere behandlinger av Fosen-saken i plenum, der vi blant annet stilte følgende spørsmål til Sametingsrådet; Har Sametingsrådet fulgt opp Sametingets vedtak i saken, og på hvilket grunnlag? Nå er dette en stund siden, og dessverre har samfunnet endret seg på en drastisk måte. Det er derfor ikke tiden å se seg tilbake, men å se fremover. I dag har vi en situasjon med priser på nødvendige varer som ingen av oss kunne se for oss. I morgen-timene i går var eksempelvis kilowattprisen på strøm oppe i 10 kr sør i landet, mens det koster mellom 5 og 15 øre å produsere den samme strøm-mengden. Vi produserer billig og rein vannkraft som vi sender ut av landet, og importerer dyr og skitten kraft tilbake for bruk i landet. Dette kan man ikke gjøre uten sentrale politikeres vilje, eller er vi prisgitt systemer utenfor landet slik at denne situasjonen er utenfor politisk kontroll. Men er strømprisene ute av kontroll, eller har våre sentrale politikerne full kontroll over dette? Man kan saktens spørre; Vi har politikere som nå tar til orde for utbygging av vernede vassdrag, flere industrianlegg for strøm både til lands og til havs. Blant disse er Norges statsminister Jonas Gahr Støre. Vi siterer også gjerne Senterpartiets Ola Borten Moe som uttaler; <span type="quote">«La meg være helt klar på at det ikke har noe å si for meg om finansieringen kommer fra norske kilder eller fra utlandet. Det som betyr noe for meg er at prosjektene bygges. Derfor trenger vi å ha dere med på laget. Jeg er sikker på at dere vil hjelpe oss med å nå våre fornybarmål, sa Moe»</span>. Norge har også fått en ny Olje- og energiminister som synes å stå støtt på denne politikken. I tillegg finnes det andre politikere og strømbaroner som ivrer for mer av denne politikken. Krigen i Ukraina og konflikten mellom Vesten og Russland som eskalerer videre gjør ikke saken bedre. Tvert om. Vi har også en regjering som ignorerer dommen fra Høyesteretts storkammer fra 11.oktober 2021. Mot dette bakteppet står Fosen-saken som vi behandler nå. Det er mange hindringer som skal forseres før Høyesterettsdommen i Fosen-saken effektueres. Dessverre ser det ut som om det største hinderet som må forseres, er den norske regjeringen, utgått av Arbeiderpartiet og Senterpartiet. Er det slik at samfunnet er villig til å ofre en samisk næring på alteret til den råe kapitalismen. Dette bør- fra et samisk ståsted, være lakmustesten på det norske demokratiet, og den norske rettsstat. Avslutningsvis må det være betimelig spørre; Hva er godt med vindkraft? Vindkraft legger beslag på store naturområder og krever betydelige arealinngrep med bygging av veier, skjæringer, utfyllinger, kraftgater og veldige vindturbiner. Utbyggingen av vindkraft i Norge har skjedd med mangelfull naturkartlegging og planlegging. Dårlig eller ingen involvering av lokalbefolkning, organisasjoner og naturbaserte næringer. Dyr- og fugleliv raseres. Og dette har ingenting med det grønne skiftet å gjøre. Ingenting!</p>
</body></document>
