<document xml:lang="nob" id="no_id"><header><title/><genre code="admin"/><author><unknown/></author><wordcount>556</wordcount><conversion_status type="standard"/><availability><license type="standard"/></availability><multilingual/><origFileName>ášši 43-20 bieggafápmu gáttis nob.docx</origFileName><parallel_text xml:lang="sme" location="assi_43-20_bieggafapmu_gattis_sme.docx"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p>I følge Sametingsrådet innstilling til forslag i saken heter det at;</p>
<p>Sametinget gir ikke tilslutning til at det legges til rette for mer vindkraftutbygging i reinbeiteområder. Belastningene med fremtidig vindkraftutbygging i kombinasjon med annen infrastrukturutbygging og også belastningen statens rovdyrpolitikk fører til, vil være for store for berørt reindrift. Dette er det ikke vanskelig å være enig i. Vi ser i dag store lokale konflikter som har kulminert i en landsomfattende protest mot industrianleggene i naturen. Denne konflikten vil eskalere i fremtiden etter hvert som vi ser naturødeleggelsene. Dette vil berøre oss alle, reindriftssamer, kyst- og fjordsamer, fastboende samer, utmarksbrukere, alle som henter livsgrunnlaget fra naturen. I tillegg vil det berøre oss alle, enten vi bor i bygd eller by. Vindkraften rammer hele samfunnet, ikke bare reindriftsnæringen. Dette må Sametinget ta opp i seg.</p>
<p>Sametinget er et nasjonalt parlament for oss samer uansett hvor vi bor. Sametinget bør derfor klargjøre sin motstand mot disse industrianleggene uansett hvor de bygges, og hvem som rammes av disse.</p>
<p>Man må heller ikke glemme miljøaspektene når det gjelder disse industrianleggene. Vi ser allerede skrekkbilder av fugler som blir drept av disse gigantmastene. Og dette er bare begynnelsen på en varslet miljøkatastrofe. Hva skjer den dagen man begynner å bygge industrianleggene i kyst- og havområder? Vi kan bare vente og se.</p>
<p>Sametingsrådet skriver videre at;</p>
<p>Sametinget forutsetter at folkeretten overholdes i fremtidige prosesser om vindkraft, det vises til ILOs regler om konsultasjoner med urfolk, og urfolksrettens prinsipper om forhåndsinformert samtykke. Sametinget vil understreke statens ansvar for det materielle grunnlaget for Samisk kultur jf. FNs konvensjon om sivile og politiske rettigheter artikkel 27 (SP 27).</p>
<p>Sametinget bør ikke forutsette, men kreve at folkeretten overholdes i fremtidige prosesser når det gjelder vindkraftanlegg. Utbygging av vindkraftindustri begrenser allerede i dag utvikling av nye fremtidsrettede og bærekraftige næringer som gir varige arbeidsplasser for fremtidige generasjoner. Sametinget må ha dette helhetlige bildet med seg i det videre arbeidet mot disse gigant anleggene.</p>
<p>Sametinget må også sterkt poengtere at vi ikke har noen kraftkrise i Norge, og at vindkraftindustrien av den grunn er unødvendig. Ifølge Statkraft har Norge allerede i dag et kraftoverskudd på 10 TWh terrawa (terrawattimer) i et normalår, noe som tilsvarer kraftbehovet til over 600 000 husstander. I dag kommer tilnærmet 100% av all kraftproduksjon i Norge fra vannkraft. Forskere ved NTNU har beregnet 23% gjennomsnittlig økning i kraftproduksjon etter oppgradering av eksisterende vannkraftverk.</p>
<p>Samefolkets Parti mener derfor at oppgradering av eksisterende vannkraftverk bør ha et mye større fokus. Dette må Sametinget fokusere på, og blant annet argumentere for endring av skattereglene når det gjelder oppgradering av eksisterende vannkraft, og endring av konsesjonsreglene.</p>
<p>Utbygging av gigantiske industriområder i uberørt natur bør sees i en større sammenheng enn ren kraftproduksjon. Disse industrianleggene beslaglegger store landarealer som berører primærnæringer, natur, fauna og kultur. Planlagte industrianlegg i hav- og kystområder vil berøre den kystsamiske befolkningen.</p>
<p>De samiske primærnæringene er viktige kulturbærere for det samiske samfunnet og bør ha et særskilt vern mot utbyggingssaker. Natur, miljø og friluftsområder, uten tekniske inngrep og støy vil i fremtiden bli verdsatt. Verdien av inngrepsfrie naturområder, områder med sårbare og truede arter og naturtyper, friluftsområder og reiseliv, skal vektlegges.</p>
<p>Sametinget må derfor arbeide for å stanse utbyggingen av arealkrevende, naturødeleggende vindkraftprosjekter både til lands og til vanns, og se mot alternative løsninger for å møte et eventuelt økt kraftbehov i årene fremover.</p>
</body></document>
