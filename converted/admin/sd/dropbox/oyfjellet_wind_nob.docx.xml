<document xml:lang="nob" id="no_id"><header><title/><genre code="admin"/><author><unknown/></author><wordcount>307</wordcount><conversion_status type="standard"/><availability><license type="standard"/></availability><multilingual/><origFileName>Øyfjellet_Wind nob.docx</origFileName><parallel_text xml:lang="sme" location="oyfjellet_wind_sme.docx"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p xml:lang="nno">PRM: Sterkt kritisk til at staten vil gå inn som partshjelp for Øyfjellet Wind</p>
<p><em type="italic">Staten </em><em type="italic">, ved Olje- og energidepartementet, </em><em type="italic">har erklært såkalt partshjelp </em><em type="italic">til </em><em type="italic">Øyfjellet </em><em type="italic">Wind </em><em type="italic">i skjønnssaken om </em><em type="italic">Øyfjellet </em><em type="italic">vindkraftverk. </em><em type="italic">Det er sametingsråd Maja Kristine Jåma sterkt kritisk til. – Jeg mener departementet med dette virker til å ytterligere øke konfliktnivået i denne saken, sier sametingsråd Maja </em><em type="italic">Kristine </em><em type="italic">Jåma (NSR). </em></p>
<p>Øyfjellet Wind og Jillen-Njaarke reinbeitedistrikt møtes i mai i Helgeland tingrett i forbindelse med ekspropriasjonssaken om Øyfjellet vindkraftverk. Staten, ved Olje- og energidepartementet, vil delta når retten skal prøve gyldigheten av konsesjonsvedtaket og forsvare sitt konsesjonsvedtak i ekspropriasjonssaken om Øyfjellet vindkraftverk.</p>
<p>– Departementet har to roller å ivareta. Det skal både se til at den etterlever reindriftens menneskerettslige vern og kunne forsvare gyldigheten av sine vedtak. Olje- og energidepartementet klarte ikke å balansere disse to hensynene når de gikk inn som partshjelp i Fosen-saken, og det er grunn til å være kritisk til om de evner det på Øyfjellet også, sier Jåma.</p>
<p>Olje- og energidepartementet ga i november 2016 Eolus Vind (nå Øyfjellet Wind) konsesjon til å bygge og drive Øyfjellet vindkraftverk i Vefsn kommune i Nordland. I forbindelse med konsesjonssaken ble det også gitt samtykke til ekspropriasjon. Planområdet til Øyfjellet vindkraftverk ligger innenfor reinbeiteområdet til Jillen-Njaarke reinbeitedistrikt.</p>
<p>Sametinget har tidligere etterlyst hva departementet ønsker å gjøre for å sikre at konsesjonsvilkåret om adkomstvei til vinterbeitet sikres, samt hvordan de vil komme reindriften i møte med de utfordringene som har oppstått som følge av at konsesjonsvilkåret ikke er oppfylt.</p>
<p>– Jeg reagerer kraftig på det staten legger opp til. Vi kan ikke ha det slik at reinbeitedistrikt med få ressurser i sak etter sak må stå i rettsprosesser mot staten for å få ivaretatt sine menneskerettigheter, avslutter Jåma.</p>
<p><em type="italic">For spørsmål eller intervju, kontakt sametingsråd Maja Kristine </em><em type="italic">Jåma </em><em type="italic">(NSR), </em><em type="italic">mob </em><em type="italic">. +47 472 42 366, </em><em type="italic">maja.kristine.jama@samediggi.no </em></p>
</body></document>
