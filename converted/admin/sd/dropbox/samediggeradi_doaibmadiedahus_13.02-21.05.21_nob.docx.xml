<document xml:lang="nob" id="no_id"><header><title/><genre code="admin"/><author><unknown/></author><wordcount>23481</wordcount><conversion_status type="standard"/><availability><license type="standard"/></availability><multilingual/><origFileName>Sámediggeráđi doaibmadieđáhus 13.02-21.05.21 nob.docx</origFileName><parallel_text xml:lang="sme" location="samediggeradi_doaibmadiedahus_13.02_-_21.05.21_sme.docx"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p>Originalspråk:</p>
<p>/ <em type="italic">Sametingsrådets beretning om virksomheten </em></p>
<p xml:lang="vep"><em type="italic">Arkivsaknr. </em></p>
<p xml:lang="vep">21/1879</p>
<p xml:lang="sme">Mielddus/Vedlegg</p>
<p type="title">Saksfremstilling</p>
<p type="title">1 Innledning</p>
<p>Denne beretningen omhandler perioden fra 13. februar 2021 til 21. mai 2021 og er knyttet opp til Sametingets budsjett for 2021.</p>
<p>Sametingsrådet har i denne perioden avholdt 2 semifysiske rådsmøter og flere digitale møter og har behandlet 271 saker.</p>
<p type="title">2 Språk</p>
<p>Samfunnsmål:</p>
<list><p type="listitem">De samiske språkene er naturlige, samfunnsbærende og levende språk</p>
</list><p>Bruk av samiske språk</p>
<p>Mål for innsatsområdet:</p>
<list><p type="listitem">Innbyggerne i forvaltningsområdet for samisk språk kan aktivt bruke samisk i kommunikasjon med offentlige instanser.</p>
</list><p>Tospråklighetstilskudd til kommuner – direkte tilskudd</p>
<p>Tospråklighetstilskudd til fylkeskommuner – direkte tilskudd</p>
<p>Sametingsråd Mikkel Eskil Mikkelsen har hatt møte med Kautokeino, Snåsa, Tjeldsund, Hamarøy og Røros kommuner. Møtene foregikk digitalt. En sentral sak i møtene var hvordan tospråklighetsmidlene brukes, og hvilke utfordringer kommunene har. Den største utfordringa med de fleste kommunene var å få samiskspråklig personell, både når det gjelder kommunens administrasjon, lærere og i helsetjenesten. På grunn av koronapandemien har kommunene hatt utfordringer med å bruke opp utviklingsmidlene. Kommunene har fått tillatelse til å overføre fjorårets ubrukte midler til i år. Midlene skal brukes til samiske språk- og kulturtiltak.</p>
<p>Utvikling av samiske språk</p>
<p>Mål for innsatsområdet:</p>
<list><p type="listitem">Befolkningen har mulighet til å lære seg samisk og fremme språket</p>
</list><p>Språkprosjekter – søkerbasert tilskudd</p>
<p>Mål for tilskuddsordningen - Språkprosjekter:</p>
<list><p type="listitem">Befolkningen har mulighet til å lære seg samisk og fremme språket</p>
</list><p>I år er søknadsfristene til språkprosjekter endret slik at det er tre søknadsfrister: 1. mars, 15. mai og 1. september. Det kom til sammen 26 søknader til første søknadsfrist, for til sammen seks millioner kroner, og i tillegg har to språksentre fått tildelt 600 000 kroner i støtte hver. Helhetlig budsjett til språkprosjekter er på 7 434 000 kroner. Sametinget måtte prioritere søknadene strengt med tanke på at det er to søknadsfrister til. Frem til nå er det bevilget for til sammen kr 4 327 000 i språkprosjektposten.</p>
<p>Stipend til elever med samisk i videregående skole – søkerbasert tilskudd</p>
<p>Mål for tilskuddsordningen - Stipend til elever med samisk i videregående skole:</p>
<list><p type="listitem">Motivere ungdom til å ta samisk som fag på videregående skole.</p>
</list><p>Det var til sammen 190 søkere på videregående skoler som fikk tildelt stipend for samisk som førstespråk. Tre av søkerne tar opp eksamen som privatister. I år fikk elever som tok samisk som førstespråk 10 000 kroner i stipend fra Sametinget.</p>
<p>I år var det 78 elever som tok samisk 2, og søkte om stipend. 77 elever fikk innvilget stipend. Én søker tok eksamen som privatist. Én søker fikk avslag på sin søknad. Elever som tok samisk 2 fikk 6000 kroner i stipend.</p>
<p>I år var det 107 elever som tok samisk 3 og 4, og søkte om stipend. 106 søkere fikk innvilget stipend. Én søker tok eksamen som privatist. Én søker fikk avslag på sin søknad. Elever som tok samisk 3 og 4 fikk 3500 kroner i stipend.</p>
<p>Det var til sammen 48 søkere på videregående skoler som fikk tildelt stipend for samisk som fremmedspråk. Fremmedspråkelever fikk 3 500 kroner i stipend.</p>
<p>Språkstipend høyere utdanning – søkerbasert tilskudd</p>
<p>Mål for tilskuddsordningen - Språkstipend høyere utdanning:</p>
<list><p type="listitem">Motivere flere til å lese de mest truede samiske språkene.</p>
</list><p>Sametinget gir også i 2021 stipend til studenter som studerer lulesamisk og sørsamisk på høyere nivå og studenter fra det markasamiske området som leser samisk på høyere nivå. Søknadsfristen for stipendet i vårsemesteret er 1. april og 1. oktober i høstsemesteret. Søknadene behandles fortløpende. I vårsemesteret 2021 er det gitt stipend for til sammen 255 000 kroner; tre stipend til studenter fra det markasamiske området, 16 stipend til sørsamiske studenter og fire stipend til lulesamiske studenter.</p>
<p>Språkmotiveringspris</p>
<p>Sametinget har bedt publikum å komme med forslag til hvem som fortjener å vinne Sametingets språkmotiveringspris, og fristen var 30. april 2021. Det kom inn åtte forslag. Prisen blir utdelt i forbindelse med plenumsmøtet i juni 2021.</p>
<p>Samiske stedsnavntjenester – prosjekt</p>
<p>Samisk stedsnavntjeneste har sendt ut foreløpige tilrådninger for til sammen 208 navn i Lavangen, Senja, Sør-Varanger, Porsanger og Vadsø. I de foreløpige tilrådningene var det i alt 190 naturnavn, ti by-/bygdenavn, åtte bro-/tunnel-/gårdsnavn. Stedsnavntjenesten har sendt endelig tilrådning for til sammen 69 navn i Alta, Lødingen, Hammerfest, Kautokeino, Målselv, Tromsø, Narvik og Trondheim. I de endelige tilrådningene var det i alt 33 naturbenevnelser, 11 by-/bygdenavn, to tunnelnavn, ett grensemerkingsnavn, 22 adressenavn og ett skolenavn.</p>
<p>Stedsnavntjenesten har sendt høringsuttalelse og ellers vært i dialog med Kommunal- og moderniseringsdepartementet i forbindelse med Norge og Kongeriket Norge-saken. 5. mai 2021 vedtok Stortinget de offisielle samiske navn for Norge og Kongeriket Norge: på nordsamisk Norga og Norgga gonagasriika, på lulesamisk Vuodna og Vuona gånågisrijkka, og på sørsamisk Nöörje og Nöörjen gånkarïjhke. Stedsnavntjenesten har også sendt høringsuttalelse til revidering av forskrift til stadnamn.</p>
<p>Stedsnavntjenesten har etterlyst samiske navn for verneområdene i Saltfjellet av statsforvalteren. I hele seks verneområder mangler samiske navn. Sametinget har sendt ut tilrådning allerede i 2015/2016. Stedsnavntjenesten har fulgt opp saken. Stedsnavntjenesten har også tatt kontakt med administrasjonen for Anárjohka nasjonalpark og statsforvalteren, da det samiske navnet Anárjoga álbmotmeahcci ikke var å finne i SRR, og heller ikke i nasjonalparkens forskrift. Den endelige tilrådningen i saken er sendt ut i 2018, og tilrådningen var å kun bruke det samiske navnet. Sametinget tok opp saken med Miljødirektoratet, der saken ble oppklart, og det samiske navnet Anárjoga álbmotmeahcci tas i bruk.</p>
<p>Stedsnavntjenesten har ellers besvart på henvendelser fra privatpersoner og gitt tilrådninger på navn på turstier.</p>
<p><em type="italic">Lulesamisk rettskrivingsbok </em></p>
<p>I denne perioden er det gjennomført flere arbeidsmøter. Rettskrivingsboka behandles i lulesamisk språkseksjon i slutten av juni 2021.</p>
<p xml:lang="sme">Sámi Giellagáldu - avtale</p>
<p>Virksomheten til Sámi Giellagáldu blir gjennomført som et prosjektliknende samarbeid mellom sametingene, som nordisk språknormeringsorgan underlagt Samisk parlamentarisk råd (SPR), til en ny, fast institusjon blir opprettet. Sámi Giellagáldu har i dag fem språkseksjoner som har som oppgave å normere terminologi og normene for skriftspråket. SPR oppnevner medlemmer og varamedlemmer til språkseksjonene, etter innstilling fra sametingene i Norge, Sverige og Finland. I år ble ikke medlemmene og varamedlemmene oppnevnt før i april, og av den grunn er det ikke gjennomført normeringsmøter i siste periode. Språkseksjonene gjennomfører møtene digitalt inntil videre på grunn av koronapandemien.</p>
<p>Sámi Giellagáldu får ofte språkspørsmål fra private og offentlige institusjoner. Språkbrukere, oversettere og institusjoner spør ofte Sámi Giellagáldu om råd om rettskrivning, tilpasning til bruk av lånord på samisk, termers og stedsnavns betydning og dets etymologi. I denne perioden har både direktorater, offentlige institusjoner, organisasjoner og politiske partier bedt om språkhjelp til å komme med forslag til samiske navn på organisasjonen eller institusjonen. Sámi Giellagáldu har erfart at man har nådd bredere med språkhjelptjenesten, og at både private folk og offentlige aktører verdsetter et slikt tilbud om språkhjelp.</p>
<p><em type="italic">Lulesamisk språkrådgivningstjeneste </em></p>
<p>Sáme Giellagálldo har besvart på henvendelser på ca. 90 lulesamiske ord med ulike tema, veiledet rett skrivemåte på ulike ord, samt hjulpet til med lånordtilpasning og noen tilpasningsvarianter eller muligheter på.</p>
<p>Stipend for samiskspråklig digital innholdsproduksjon</p>
<p>Mål for stipendet – stipend for samiskspråklig digital innholdsproduksjon:</p>
<list><p type="listitem">Motiver samiske barn og unge til å produsere samiskspråklig digitalt innhold</p>
</list><p>Sametinget tildeler stipend for å motivere samiske barn og unge til å produsere samiskspråklig digitalt innhold. De som kan søke må være samiske barn og unge mellom 13 og 25 år. Sametinget deler ut inntil syv stipend på 14 000 kroner hver. Det er kommet inn fem søknader. Søknadsfristen var 1. mai 2021.</p>
<p>Oppfølgning av Hjertespråket</p>
<p>Mål for innsatsområdet:</p>
<list><p type="listitem">Samisk språk er et synlig og samfunnsbærende språk</p>
</list><p>Arbeidet med oppfølgingen av Hjertespråket foregår i flere ulike parallelle prosesser. Sametinget er i konsultasjoner om revidering av samelovens kapittel 3, samtidig som vi følger opp forslag til tiltak i Hjertespråket gjennom Sametingets egen språksatsing Giellalokten. Det er forventet at høringsnotat sendes på tre måneders høring til høsten. Sametinget har i denne perioden både jobbet med tiltak som var igangsatt i 2020, samt startet gjennomføringen av tiltak som er prioritert i budsjett 2021.</p>
<p>Tiltak 2021:</p>
<p xml:lang="nno">Språkløyper - nasjonal strategi for lesing og skriving</p>
<p xml:lang="nno">Grenseoverskridende barnehage- og skolesamarbeid</p>
<p xml:lang="nno">Klageordning, tilsyn og samisk språkombud</p>
<p>Samisk språkuke</p>
<p>Samisk språkområde</p>
<p>Utredning av språksituasjonen for pite- og umesamisk</p>
<p>Utviklingsprogram for de samiske språkene</p>
<p>Navnefaglig arkiv</p>
<p>Rekrutteringsstrategier</p>
<p>Særskilte rekrutteringstiltak sør- og lulesamisk</p>
<p xml:lang="olo"><em type="italic">Karrierekonferanse </em></p>
<p>Sametingets karrierekonferanse ble avholdt 25. mars 2021. Konferansen samlet om lag 200 elever med samisk i fagkretsen på videregående skole. Det var deltagere fra 17 videregående skoler fra Røros til Kirkenes. Konferansen var digital, med både livesending fra studio med ulike gjester og standbesøk på konferansens portal. På standene deltok det 20 bidragsytere fra både opplæringsinstitusjoner og potensielle arbeidsgivere. Konferansen var vellykket, og Sametinget mottok flere tilbakemeldinger om at programmet var både interessant og inspirerende, og at den skiller seg ut fra de vanlige utdanningsmessene med en tydelig samisk profil. Elevens tilbakemeldinger har vært at de syntes dagen var lærerik og spennende, og at den bidrar til å bevisstgjøre dem om at de innehar en unik kompetanse i form av samisk språk. Sametingets egen evaluering viser at konferansen var viktig, samtidig som den ga nyttige erfaringer i det videre arbeidet med rekruttering til høyere utdanning og utdanning i samisk språk.</p>
<p xml:lang="nno"><em type="italic">Språkløyper </em></p>
<p>Sametinget har en målsetting om å tilpasse den nasjonale strategien for lesing og skriving - Språkløyper - til de samiske språkene. Vi håper at Språkløyper - samisk skal bidra til større fokus på begynneropplæring i lesing, gode leseferdigheter og metoder for hvordan arbeide med lesing fra barnehage til videregående skole. Sametingets intensjon er at en rekke kompetansepakker oversettes og tilpasses de samiske språkene, at det utarbeides noen nye kompetansepakker. Intensjonen er også å utarbeide gode introduksjonssamlinger og støtte til lokalt arbeid med Språkløyper - samisk. For den nasjonale strategien Språkløyper var det Nasjonal senter for leseforskning og leseopplæring som på vegne av Utdanningsdirektoratet gjennomførte strategien. Sametinget har avholdt møte med Lesesenteret for å drøfte mulige løsninger og samarbeid. Det vil også være nødvendig med samarbeid med en utdanningsinstitusjon med kompetanse i samiske språk, for kvalitetssikring av materialet.</p>
<p xml:lang="hbs"><em type="italic">Utviklingsprogram </em></p>
<p>Situasjonen for de samiske språkene er forskjellig i de ulike språkområdene, og det vil være viktig i den fremtidige politikkutviklingen at det tas utgangspunkt i språksituasjonen i det aktuelle språkområdet i planleggingen av språktiltak. Sametinget ser det naturlig å samarbeide med institusjoner i det aktuelle språkområdet om utarbeidelse av konkrete språktiltak for de ulike språkene. Sametinget har derfor hatt flere møter med både Trøndelag fylkeskommune og Nordland fylkeskommune om samarbeid om utviklingsprogram for sør- og lulesamisk. Intensjonen er at Sametinget i nært samarbeid med fylkeskommunene skal lede arbeidet med utarbeidelsen av utviklingsprogrammer. Det er naturlig å involvere ulike aktører i språkområdene, og det vil bli oppnevnt ulike eksterne referansegrupper i dette arbeidet.</p>
<p><em type="italic">Samisk språkuke </em></p>
<p>Invitasjonsbrev til å delta i samisk språkuke i 2021 er sendt til alle språksentre, kommuner og fylkeskommuner i forvaltningsområdet, grunnskoler og barnehager i Norge, høyere utdanningsinstitusjoner, medieinstitusjoner, Kommunal- og moderniseringsdepartementet (KMD), Kongehuset, statsforvaltere, bedrifter, organisasjoner og aktører i hele Sápmi og Norge. Invitasjonen er også sendt til større bedrifter som TINE, Nortura, Freia og Orkla. Sametinget har vært på møte med bedriftene TINE, Freia og Nortura angående språkuka. Bedriftene vil delta i språkuka på ulike måter. Sametinget har også vært på møte med NRK Sápmi og Davvi Girji. Samarbeid med sametingene i Finland og Sverige er også i gang.</p>
<p>Arbeidet med å fornye språkukas nettside er også satt i gang. Tre bedrifter er gitt mulighet til å sende inn tilbud for fornying av nettsiden’ og tidsfristen for å gi tilbud var 19. mai 2021. Det kom inn to tilbud. Det er også bestilt ny adresse til språkukens nettside, den nye adressen blir www.giellavahkku.org , for å symbolisere sametingenes samarbeid. Den gamle adressen var www.giellavahkku.no .</p>
<p>I år satser Sametinget i Norge på filmer. Fire bedrifter har fått mulighet til å sende inn tilbud for å produsere i alt 11 filmer. Det skal produseres åpnings- og sluttfilm, fem temafilmer der minst én er på sørsamisk, én på lulesamisk og én på nordsamisk, to reklamefilmer og to filmer der barn/unge sier ord fra <span type="quote" xml:lang="smj">“10/20 bágo”</span>-appen. Frist for å sende inn tilbud var 21. mai 2021.</p>
<p xml:lang="dan"><em type="italic">Utredninger om skolte-, pite- og umesamisk </em></p>
<p>Sametinget har i oppfølgingen av Giellalokten – Sametingets strategier for samiske språk kartlagt situasjonen til ume-, pite- og skoltesamisk språk på norsk side av Sápmi. Disse tre utredningene gir Sametinget viktig grunnleggende informasjon om språkenes situasjon og språkbrukere.</p>
<p>23. mars 2021 publiserte Sametinget rapporten om skoltesamisk språksituasjon på norsk side av Sápmi, og sametingsrådet arrangerte et webinar om situasjonen til skoltesamisk språk. Forsker Torkel Rasmussen har gjennomført utredningen på vegne av Sametinget og han presenterte resultatene i utredningen. Det var omtrent 100 personer fra norsk og finsk side av Sápmi som deltok i webinaret.</p>
<p>19. og 20. april 2021 publiserte Sametinget rapportene om pite- og umesamisk språksituasjon på norsk side av Sápmi, og sametingsrådet arrangerte webinarer om situasjonen til pite- og umesamisk språk. Professor Jon Todal har gjennomført utredningene på vegne av Sametinget og han presenterte resultatene i utredningen. Det var omtrent 60 deltakere fra Norge og Sverige som deltok i webinarene.</p>
<p><em type="italic">Rekrutteringsstrategier </em></p>
<p>Høsten 2020 ble det lyst ut anbudskonkurranse om utvikling av en helhetlig rekrutteringsstrategi. Rekrutteringsstrategien skal gi Sametinget grunnlag til å prioritere og iverksette tiltak som bidrar til flere samiskspråklige fagfolk innenfor alle samfunnsområder. PwC Norge vant anbudskonkurransen og leverte sin rapport 30. april 2021. Rapporten er omfattende og inneholder forslag på strategier for det videre arbeidet med rekruttering av samiskspråklig personell.</p>
<p xml:lang="nno"><em type="italic">Grenseoverskridende barnehage- og skolesamarbeidsprosjekt </em></p>
<p>Arbeidsgruppen har gjennomført felles samlinger og har også arbeidet i grupper. De har jobbet med å definere og forme et felles verdigrunnlag for de samiske barnehagene og opplæringen i Norge, Finland og Sverige. Fra nå av jobber de med å undersøke delen med egnede overordnede prinsipper, samt å finne felles begreper som de bruker i felleserklæringen. Arbeidsgruppen har planlagt å bruke to arbeidsdager på å sammensette sine tekster, en felleserklæring til barnehager og opplæring i hele Sápmi.</p>
<p><em type="italic">Særskilte rekrutteringstiltak, sør- og lulesamisk </em></p>
<p>Sametinget har ved flere anledninger utlyst to stillinger som særskilt skal ivareta sør- og lulesamiske språktiltak. Ved siste utlysning var det flere søkere, og stillingene er nå besatt.</p>
<p>Sametinget har intensjon om å arrangere sør- og lulesamiske språk- og opplæringskonferanser i løpet av 2021, dersom koronasituasjonen tillater det. Digitale alternativer vil bli vurdert. Tema som vil stå sentralt på konferansene vil være helhetlige opplæringsløp i sør- og lulesamisk.</p>
<p type="title">3 Oppvekst, opplæring, utdanning og forskning</p>
<p>Samfunnsmål:</p>
<list><p type="listitem">Det samiske samfunnet har kunnskap, kompetanse og ferdigheter som verner, sikrer og utvikler samiske språk, kultur og samfunnsliv.</p>
</list><p>Samiskspråklige barn i dagens samfunn</p>
<p>Mål for innsatsområdet:</p>
<list><p type="listitem">Samiske barn får styrket og utviklet sitt samiske språk</p>
</list><p><em type="italic">Implementering av rammeplan for barnehager </em></p>
<p>Sametinget deltok 6. mai 2021 på møte i Utdanningsdirektoratets referansegruppe for implementering av rammeplan og kompetanse. Det ble orientert om status i Kunnskapsdepartementets arbeid med <span type="quote">«Barnehager mot 2030»</span> og prosessen om overordnet strategi for kvalitet i barnehagesektoren.</p>
<p xml:lang="nno">Utdanningsdirektoratet informerte om sitt arbeid med:</p>
<list><p type="listitem">Ny kompetansepakke på barnehagemiljø. Sametingets innspill var at denne kompetansepakken må oversettes til alle samiske språk. Utdanningsdirektoratet innkaller Sametinget til eget møte om saken.</p>
<p type="listitem">Ny <span type="quote" xml:lang="dan">«filmpakke»</span> som støtteressurser til arbeid med rammeplanen. Sametinget spilte inn at disse filmpakkene også må ha innhold om samisk språk og kultur, og at filmpakkene må tilpasses de ulike kategoriene av samisk barnehagetilbud. Sametinget sender inn skriftlige innspill om dette til Utdanningsdirektoratet.</p>
<p type="listitem">Rammeplanen som grunnlag for tilsyn med kvalitet – utfordringer og tiltak. Sametinget stilte spørsmål om hvem som fører tilsyn med det samiske innholdet i rammeplanen. Dette spørsmålet er viktig med tanke på samiske barns rettigheter til et barnehagetilbud utfra deres språk- og kulturbakgrunn.</p>
</list><p><em type="italic">Samarbeid om samisk barnehagekonferanse </em></p>
<p>Statsforvalteren i Troms og Finnmark planlegger samisk barnehagekonferanse 24.- 25. november 2021 i Kautokeino, og samarbeider med Sametinget, Nasjonalt senter for samisk i opplæringa, Sámi allaskuvla, Samisk spesialpedagogisk støtte (SEAD) og UiT Norges arktiske universitet. Målgruppen for konferansen er samiske barnehager, barnehager med samisk avdeling og barnehager med samiske barn i Troms og Finnmark. Et av målene er at konferansen skal bidra til kompetanseutvikling og å styrke samiske barns rettigheter i barnehagen.</p>
<p><em type="italic">Pedagogisk materiell for barnehager og læremidler for skoler </em></p>
<p>Sametingets læremiddelsentral låner ut gratis materiell og læremidler til barnehager, skoler,</p>
<p>studenter og andre interesserte. Det har i denne perioden vært lite aktivitet av besøkende på læremiddelsentralen, men det er kommet inn bestillinger på lån av læringsressurser via Bibsys og ovttas.no, som er blitt ekspedert.</p>
<p><em type="italic">Tilskudd til samisk språkopplæring i barnehager - søkerbasert tilskudd </em></p>
<p>Mål for tilskuddordningen - samisk språkopplæring i barnehager:</p>
<list><p type="listitem">Barnehager gir tilbud om samisk språkopplæring.</p>
</list><p>Sametinget har fått inn 11 søknader i perioden, alle er ferdig behandlet. Resultatet hittil i år: 12 innkomne søknader, hvorav 708 500 kroner er fordelt på ni barnehager. Tre søknader er avslått.</p>
<p><em type="italic">Tilskudd til prosjekter og utviklingsarbeid i barnehager – søkerbasert tilskudd </em></p>
<p>Mål for tilskuddsordningen - Prosjekter og utviklingsarbeid i barnehager:</p>
<list><p type="listitem">Høy kvalitet på samisk språk og kulturarbeidet i barnehagene.</p>
</list><p>Sametinget har fått inn syv søknader i perioden, seks er ferdigbehandlet. Resultatet hittil i år er åtte innkomne søknader, hvorav seks er innvilget for 1 065 000 kroner, én var utenfor prioriteringer og dermed avslått. Én søknad er til behandling.</p>
<p><em type="italic">Tilskudd til utvikling av pedagogisk materiell for barnehager – Søkerbasert tilskudd </em></p>
<p>Mål for tilskuddsordningen - Pedagogisk materiell for barnehager:</p>
<list><p type="listitem">Barnehager, barnehagelærere og utdanningsinstitusjoner har god tilgang på pedagogisk materiell som har et samisk innhold.</p>
</list><p>Søknadsfristen for denne ordningen var 2. mai 2021. Sametinget har fått inn totalt to søknader, og begge er til behandling.</p>
<p>SáMOS (Samiske barn i nye pedagogiske rom) – Utviklingsprosjekt 2018-2022 <em type="italic">Árran (prosjektgruppe) </em>SáMOS har i denne perioden igangsatt mange tiltak som det er blitt gjennomført langsiktige prosessutviklings- og planleggingsarbeid på. Styringsgruppen til Hjertespråket og SáMOS ble etablert i februar 2021. Gruppa består av lederne i avdeling for oppvekst og opplæring, avdeling for språk, avdeling for næring, kultur og helse og avdeling for rettigheter og internasjonale saker, og prosjektlederne i Hjertespråket og SáMOS. Det er avholdt fire møter i denne perioden. <em type="italic">SáMOS prosjektrapport </em>SáMOS har ferdigstilt en prosjektrapport for perioden 1. april 2018 - 31. mars 2021. I rapporten framkommer alle tiltak og resultater i denne perioden. I rapporten utredes også prosjektets spesielle arbeidsmetode og utforming av arbeidsstrukturer med samisk verdigrunnlag. Grunntanken er å vise at samiske utviklingsarbeid utvikles best når leder- og utviklingsarbeidet har samme grunnverdier og arbeidsmetoder, som det man vil utvikle i forhold til samisk kultur og kunnskap. Arbeidsgrupper og tidsplan er også vedlagt prosjektrapporten. Det er også laget et kort sammendrag av rapporten. <em type="italic">Planlegging av pilotbarnehager </em>En strategisk formålsbestemmelse om ikke å starte enda fire pilotbarnehager til er lagt frem for ledelsen i SáMOS. Grunnen til dette er at arbeidet med pilotbarnehager som nå er kommet i gang, skal dekke alle utviklingsbehov for å få gode resultater i framtiden. Det er også bedre å bruke midler til å starte kompetanseplanlegging for alle de andre barnehagene høsten 2021 og gjennomføring i 2022. Koronasituasjonen har også gjort at flere større tiltak har måttet utsettes. </p>
<p><em type="italic">Informasjon og opplysningsarbeid </em>15.- 16. mars 2021 deltok SáMOS på seminaret Indigenizing education. </p>
<p>26. mars 2021 ble det holdt et informasjonsmøte om SáMOS på Norsk formannskap 2020 i forbindelse med Kunnskapsdepartementets planleggingsarbeid. De holder på å samle eksempler på utvikling, som kan spres i Norden når Norge tar over ledelse av forsknings-, opplærings- og språkutviklingsarbeidet 2022. SáMOS og Sámi allaskuvla har nå bestemt at opplæringskonferansen skal arrangeres. Det blir en fysisk konferanse i Kautokeino, og noen deler avholdes digitalt. En endelig avgjørelse om hvor mange deltakere som kan samles tas i slutten av sommeren. <em type="italic">Barnehageutvikling </em>Samisk pedagogisk arbeid og språkarbeid testes og utvikles i pilotbarnehageprosjektet. Arbeidet gjennomføres i henhold til pilotbarnehagens innholdsplan <em type="italic">Pilohtamánáidgárddi sisdoalu plána </em>. Pilotbarnehagenes utviklingsarbeid startet i januar 2021. Pilotbarnehageopplæringa gjennomføres over to år med egen læreplan (PED606). Studentene er delt i to grupper, pedagoger og assistenter/hjelpearbeidere. De samles annenhver måned til to dagers undervisning. Mellom samlingene får de arbeidsoppgaver og utviklingsoppgaver. Undervisningene er blitt holdt digitalt, foruten om første samling 16.- 17. mars 2021 i Kautokeino. Sametingsråd Mikkel Eskil Mikkelsen og rektor ved Sámi allaskuvla, Laila Susanne Vars, deltok også på denne samlinga. Sametinget tildeler 1,3 millioner kroner i direktetilskudd til utvikling av pilotbarnehageopplæringa som Sámi allaskuvla gjennomfører 2021-2022. Budsjettbehov 2022 er også vurdert og fremmet i forbindelse med budsjettarbeidet. </p>
<p>I februar vant Sámi allaskuvla en offentlig konkurranse med forskningsprosjektet <span type="quote" xml:lang="sme">«Sámi pedagogihkka ođđa áiggis»</span> (Samisk barnehagepedagogikk i ny tid). Det er bevilget to millioner kroner til forskningen. Forskningsprosjektet kom i gang i mars. Hovedforsker er førsteamanuens Marikaisa Laiti, som har PhD i pedagogikk/oppvekst. Også akademiske forskningssakkyndige ved Sámi allaskuvla er med i forskningsprosjektet. Anne Ingebjørg Eriksen er medforsker. Dette forskningsprosjektet skal knyttes til og gjennomføres sammen med pilotbarnehagenes utviklingsarbeid. Planlegging og organisering gjøres derfor sammen med SáMOS utviklingsarbeid og opplæring. Sámi allaskuvla har i den forbindelse satt sammen en prosjektgruppe som skal kontrollere utvikling og resultater i forskninga. Prosjektleder i SáMOS er medlem i gruppa.</p>
<p>Det er også blitt startet opp en arbeidsgruppe som skal lede planlegginger og gjennomføringer av utviklingsarbeidet. Arbeidsgruppa består av forskningsprosjektets forsker, SáMOS pilotbarnehagekoordinator og pilotbarnehageopplæringens lærere.</p>
<p><em type="italic">Sterke språkmodeller </em>SáMOS har i mars 2021 startet en arbeidsgruppe som skal definere hva og hvordan sterke språkmodeller skal fungere fra barnehage til videregåendeskole. Grunnlaget for arbeidet er professor emeritus Jon Todals redegjørelse om sterke språkmodeller. Arbeidsgruppen består av språkprofessor Annika Pasanen ved Sámi allaskuvla, språkforsker Inga Lill Sigga Mikkelsen og leder og språkforsker Berit Anne Bals Baal ved Nasjonalt senter for samisk i opplæringa. Arbeidsperioden varer til november 2021. <em type="italic">Veiledning til foreldre, eiere og myndigheter </em>SáMOS har startet en kursrekke for pilotbarnehagenes eiere og foreldre, for at de skal få informasjon om hvordan type utvikling som gjennomføres i deres barnehager. Kursene blir holdt i form av webinarer og det har vært rundt 25-30 deltakere i hvert kurs. Webinarene er blitt holdt 24. mars og 28. april 2021. Etter planen skal det holdes ett til før sommeren og også et fysisk kurs i høst, som opplæringens og forskningens representanter deltar i. </p>
<p><em type="italic">Barnehager mot 2030 </em></p>
<p>Kunnskaps- og integreringsminister Guri Melby har denne vinteren satt i gang en prosess som har som mål å løfte kvaliteten i barnehager mot 2030. Sametingsråd Mikkel Eskil Mikkelsen har deltatt på digital kickoff-konferansen 5. mars 2021. Han påpekte i sitt innlegg at det å gi samiske barn et godt samisk barnehagetilbud som bygger på samisk språk, kultur, verdier og kunnskap, er nettopp det som må bli målet for barnehagekvalitet mot 2030. Det er behov for å se på strukturene rundt barnehagene, som for eksempel hvordan de tilrettelegger for blant annet kompetanseutvikling i samiske språk og kultur for de ansatte i samiske barnehager, og det er også behov for en gjennomgang av finansiering av samiske barnehager og lovfesting av samiske barnehageplasser.</p>
<p>På dialogmøte om Barnehager mot 2030 24. mars 2021 var temaet Utfordringer og områder for utvikling. Sametinget hadde innlegg om SáMOS-prosjektet. Det andre dialogmøtet ble gjennomført 27. april 2021. Tema var Oppsummering og utfordringer og områder for utvikling. Her deltok politisk rådgiver Maja Kristine Jåma og Sametinget.</p>
<p>Sametinget har i tillegg til innspillene som er gitt på kickoff-konferansen og dialogmøtene gitt skriftlig innspill til Kunnskapsdepartementet om arbeidet med kvalitet i barnehager mot 2030, som tar utgangspunkt i samiske barns rettigheter og utfra samiske barnehagers behov. Sametinget vil følge prosessen videre om strategien for barnehagekvalitet, og vil ha dialog om strategiens innhold.</p>
<p>Tradisjonell kunnskap i ny tid</p>
<p>Mål for innsatsområdet:</p>
<list><p type="listitem">Den samiske barnehagen bygger på tradisjonell kunnskap.</p>
</list><p>Tilskudd til samiske barnehager og barnehager med samisk avdeling - søkerbasert tilskudd</p>
<p>Mål for tilskuddsordningen - Samiske barnehager og avdelinger:</p>
<list><p type="listitem">Samiske barnehager og samiske avdelinger i norske barnehager har tilbud som bygger på samisk språk og kultur.</p>
</list><p>Søknadsfristen for denne ordningen var 2. mai 2021. Sametinget har fått inn totalt 30 søknader i denne perioden, alle er ferdigbehandlet. Resultat for 2021: 32 søknader. 32 søknader er innvilget for til sammen 7 468 500 kroner.</p>
<p>Kunnskap og kompetanse bygger fremtidens barnehager</p>
<p>Mål for innsatsområdet:</p>
<list><p type="listitem">Økt kunnskap og kompetanse i barnehagesektoren.</p>
</list><p xml:lang="nno"><em type="italic">Samarbeidsforum for regional ordning for kompetanseutvikling i barnehage </em></p>
<p>Sametinget deltok 2.- 3. mars 2021 på digitalt møte i samarbeidsforum for regional ordning for kompetanseutvikling i barnehage, ReKomp. Tema på møtet var blant annet Ny forskrift - Retningslinjer for tilskuddsordning for lokal kompetanseutvikling i barnehage og grunnopplæring.</p>
<p>14. april og 7. mai 2021 deltok Sametinget på digitalt møte i regi av Statsforvalteren i Trøndelag.</p>
<p>Samarbeidsforumet for ReKomp i Trøndelag har dannet en arbeidsgruppe som skal lage forslag til strategi for kompetanseutvikling innen samiske perspektiver, i tråd med målsettingen i retningslinjer for tilskuddsordningen. Sametinget sitter i arbeidsgruppen. 14. april 2021 var det oppstartsmøte i arbeidsgruppen, der tema blant annet var å bli enige om utgangspunkt og videre framdrift. Forslag til mandat for gruppa sendes ut av Statsforvalteren.</p>
<p>På møtet 7. mai 2021 ble mandatet til arbeidsgruppen drøftet. Arbeidsgruppen skal utarbeide et forslag til delstrategi for ReKomps langsiktige kompetanseutviklingsplan for å oppnå målet i retningslinjer for tilskuddsordningen om å sikre at samiske perspektiver blir ivaretatt i barnehagene.</p>
<p>Arbeidsgruppen har laget et forslag til utkast til ReKomp i Trøndelags strategi for kompetanseutvikling om det samiske. Målsetting er at i 2030 har alle barnehager i Trøndelag tilstrekkelig kompetanse på samisk språk og kultur til å innfri lovfestede rettigheter for samiske barnehagebarn, og Rammeplanens innhold for alle barn.</p>
<p>Samisk innhold i skolen</p>
<p>Mål for innsatsområdet</p>
<list><p type="listitem">Samiske elever og elever med samisk opplæring har kvalitetsmessig god opplæring i og på samisk.</p>
</list><p xml:lang="dan"><em type="italic">Fagfornyelsen </em></p>
<p>Utdanningsdirektoratet fastsetter læreplanene til programfagene i videregående opplæring i løpet av våren 2021. Sametinget har fastsatt det samiske innholdet i læreplanene. Sametinget er fornøyd med læreplanene, og mener at disse danner et godt grunnlag for samisk innhold i opplæringen.</p>
<p><em type="italic">Studieforberedende valgfrie programfag i videregående opplæring </em></p>
<p>Fagfornyelsen for studieforberedende valgfrie programfag i videregående opplæring har til sammen 68 programfag og av disse har Sametinget hatt ansvar for å utvikle og fastsette de tre samiske læreplanene; Samisk musikk og scene, samisk visuell kultur og samisk historie og samfunn. Læreplanen i samisk musikk og scene, ble fastsatt av sametingsrådet vårvinter 2020 sammen med 18 nasjonale læreplaner i pulje 1. Disse læreplanene var gjeldende fra høsten 2020. Læreplanene i samisk visuell kultur og samisk historie og samfunn ble fastsatt av sametingsrådet i mars 2021, og læreplanene er gjeldende fra høsten 2021, sammen med de 47 nasjonale programfagene i pulje 2. De samiske læreplanene er fastsatt på nordsamisk, men vil foreligge på alle samiske språk. Læreplanene foreligger også på norsk.</p>
<p>Videre fastsetter Sametinget det samiske innholdet i de nasjonale læreplanene, og hadde da administrative konsultasjoner med Utdanningsdirektoratet om samisk innhold i de nasjonale læreplanene i vg2 og vg3. Sametinget har valgt å fastsette eksplisitt samisk innhold i fag der dette er naturlig og relevant da elevene skal ha opplæring om samiske forhold i de gjennomgående fagene som norsk, naturfag og samfunnskunnskap. I implisitt innhold er det lagt vekt på begreper som identitet, kultur, mangfold og etiske vurderinger som åpner for samisk innhold i læreplanene. Sametinget fastsatte i mars 2021 det samiske innholdet i de studieforberedende fagene i vg2 og vg3. Fagfornyelsen for de studieforberedende valgfrie programfagene er nå gjennomført.</p>
<p xml:lang="dan"><em type="italic">Læreplanene for yrkesfagene </em></p>
<p>Vg1 er tatt i bruk høsten 2020, mens læreplanene for yrkesfagene Vg2 ble fastsatt i februar 2021 og tas i bruk høsten 2021. Læreplanene for yrkesfagene Vg3 opplæring i bedrift, fastsettes i tre puljer. Vg3 læreplan for reindrift og Vg3 læreplaner for duodjifagene fastsettes 15. juni 2021. I pulje 2 er det 19 læreplaner fra følgende utdanningsprogram: Frisør, blomster, interiør og eksponeringsdesign, Naturbruk og Salg, service og reiseliv. Sametinget har ikke kapasitet til å vurdere samisk innhold i absolutt alle læreplaner og har, av aktualitetshensyn, valgt å vurdere samisk innhold i følgende læreplaner; Vg3 landbruk, Vg3 reiselivsfaget og Vg3 eksponeringsdesign. I pulje 3 er det 119 læreplaner fra følgende utdanningsprogram: Håndverk, design og produktutvikling, Restaurant og matfag, Elektro- og datateknologi, Teknologi- og industrifag, Naturbruk. Sametinget har også her valgt, ut fra aktualitetshensyn, å vurdere samisk innhold i følgende læreplaner; Ernæringskokkfaget, kokkfaget, servitørfaget, konditorfaget, slakterfaget, trebåtbyggerfaget, filigransølvsmedfaget, sølvsmedfaget og gullsmedfaget. Sametinget har valgt å fastsette eksplisitt samisk innhold i fag der dette er naturlig og relevant. Elevene i yrkesfaglig studieretning skal ha opplæring om samiske forhold i de gjennomgående fagene som norsk, naturfag og samfunnskunnskap. Sametinget har valgt å få implisitt samisk innhold inn i læreplanene i form av etiske vurderinger, identitet og kultur og dette med at klimaendringer er med på å påvirke landbruket. Elevene vil få mer eksplisitt samisk innhold i de gjennomgående fagene som blant annet i norsk, samfunnskunnskap og naturfag. De samiske læreplanene er fastsatt på nordsamisk, men vil foreligge på alle samiske språk. Læreplanene foreligger også på norsk.</p>
<p><em type="italic">Vurdering og eksamen </em></p>
<p>Eksamensordningen for alle fag i fagfornyelsen er nå fastsatt. Sametinget har fastsatt eksamen for faget samisk og de særskilte samiske fagene i videregående utdanning.</p>
<p>Sametinget sitter i referansegruppe sammen med Utdanningsforbundet og partene i fagfornyelsen for vurdering. Frem til nå har det vært gjennomført 5 referansegruppemøter. Referansegruppas oppgave har vært å gi innspill til forskjellige temaer.</p>
<p><em type="italic">Kjennetegn på måloppnåelse for samiskfagene </em>Kjennetegnene på måloppnåelse er veiledende og skal gi støtte til lærere i arbeid med standpunktvurdering. Det er fortsatt kompetansemålene i læreplanen som er grunnlag for vurdering, og kjennetegnene må derfor brukes sammen med læreplanen. Kjennetegnene på måloppnåelse er laget til karakterene 2, 4 og 6. Kjennetegnene er formulert på et overordnet nivå, og de beskriver samlet kompetanse i fagene med utgangspunkt i læreplanen. Det er laget kjennetegn på måloppnåelse for fellesfagene på ungdomstrinnet og for fellesfagene i videregående opplæring. Kjennetegn på måloppnåelse for samisk som førstespråk og samisk som andrespråk er utarbeidet av læreplangruppene i samisk og foreligger nå på nordsamisk, sørsamisk og norsk på Sametingets nettsted. De vil også snart foreligge på lulesamisk. </p>
<p><em type="italic">Støttemateriell-filmer </em></p>
<p>Det er produsert støttemateriell-filmer på nordsamisk for fagene samisk som første- og andrespråk og de skal snart publiseres. Sametinget holder på å sette sammen en arbeidsgruppe som sammen med filmprodusent skal skrive manus til animasjonsfilm til faget samisk som andrespråk på lulesamisk og sørsamisk, og Sametinget håper at disse hjelpemidlene blir nyttige i undervisninga i de samiske fagene.</p>
<p><em type="italic">Læreplan Samisk for alle, Tana kommune </em>Sametingsrådet er svært fornøyd med at Tana kommune har valgt å innføre obligatorisk opplæring i samisk for alle elever i kommunen. Kommunen måtte da, i tråd opplæringslovens §6-2 fjerde ledd, utforme en egen læreplan for elever som ikke har samisk som første- eller andrespråk. Sametinget anbefalte Tana kommune om å ta utgangspunkt i læreplanen samisk som andrespråk, samisk 3, som ble tatt i bruk høsten 2019. Sametingsrådet er imidlertid bekymret for at språknivået i læreplanen <span type="quote">«Samisk for alle»</span> vil måtte ligge på et lavere nivå enn samisk som andrespråk, samisk 3 som kategoriseres som referansenivå A2(+) og B1 etter 10. trinn, A1 er det laveste referansenivået i det felles europeiske rammeverket for språk. Den nye læreplanen <span type="quote">«Samisk for alle»</span> skal ha et lavere kompetansenivå enn samisk første- og andrespråk. Elevene som velger å følge denne læreplanen har ikke rett til fritak fra sidemålsopplæringen og vil få flere timer enn de som har valgt opplæring i samisk som første- eller andrespråk. Læreplanen «Samisk for alle <em type="italic">» </em>er i første omgang utarbeidet for 1.- 4. trinn, og var på høring fram til 27. april 2021. Sametinget og Utdanningsdirektoratet har hatt veiledning for Tana kommune i utformingen av læreplanen <span type="quote">«Samisk for alle»</span>. </p>
<p><em type="italic">Meld. St. 21 (2020–2021) Fullføringsreformen - med åpne dører til verden og fremtiden </em></p>
<p>Denne meldingen er oppfølgingen av Lied-utvalgets arbeid angående videregående opplæring. Regjeringen har som mål at ni av ti skal fullføre og bestå videregående opplæring i 2030. Meldingen er ennå ikke behandlet av Stortinget.</p>
<p>Sametinget har gjennom konsultasjoner fått gjennomslag for viktige innspill i utkast til stortingsmeldingen, blant annet at Kunnskapsdepartementet er bevisst på at det skal være samisk representasjon der eksterne aktører involveres i implementeringen av meldingen og at Sametinget er deltaker der prosessene og prosjektene planlegges og når rammene legges. Sametinget har i konsultasjonene gitt eksempler på områder der det må tas hensyn til at det tilrettelegges for bruk av samisk språk, blant annet når det utarbeides digitale løsninger og verktøy. I dette arbeidet har Sametinget fremmet viktigheten av at infrastrukturen må være på plass og styrkes, for at samisk språk skal kunne brukes i løsningene. For Sametinget har det vært viktig å synliggjøre Kunnskapsløftet samisk i meldingen, og departementet har synliggjort Kunnskapsløftet samisk der reformen ellers nevnes.</p>
<p>Sametinget har vist til at de to samiske statlige videregående skolene ikke ligger under fylkeskommunen, og at det må tydeliggjøres hvem som har ansvaret for at tiltakene iverksettes i de to samiske videregående skolene <em type="italic">. </em>Disse to skolene er nå omtalt i meldingen og det er presisert at styret ved skolene er ansvarlig for å oppfylle de nye bestemmelsene i loven. Sametinget fikk i konsultasjoner også gjennomslag for eget tiltak i stortingsmeldingen med søkelys på å få kunnskapsgrunnlag om samiske elevers situasjon i videregående opplæring. Regjeringen vil også vurdere tiltak for å styrke opplæring i og på lulesamisk språk. Dessuten er Sametinget inkludert i oppfølgingen av meldingen. </p>
<p>Sametinget hadde også fremmet forslag om at utvalget som skal se på opptakssystemet for høyere utdanning må vurdere statusen til samisk som førstespråk og komme med forslag til tiltak som motiverer flere elever til å velge samisk som førstespråk, i form av at det gis tilleggspoeng ved opptak til høyere utdanning. <em type="italic">Nasjonalt kvalitetsvurderingssystem </em></p>
<p>Kunnskapsdepartementet har gitt Utdanningsdirektoratet oppdrag om å utarbeide en helhetlig plan for prøvefeltet - prøver i fagfornyelsen. Sámi allaskuvla, ved Senter for samisk i opplæringa, er også inkludert i dette oppdraget. Sametingsrådet har flere ganger fremmet behovet for samiske prøver for statsråden på referansegruppemøtene for fagfornyelsen, sist 25. mars 2021. Sametinget har vært i dialog med Kunnskapsdepartementet, Utdanningsdirektoratet og Senter for samisk i opplæringa om oppdraget. Sametinget mener at det skal utvikles egne prøver i lesing på samisk, og ikke oversettelse av leseprøvene fra norsk. Utdanningsdirektoratet foreslår at det ikke skal lages nasjonal prøve for lesing i samisk. Sametinget har bedt om konsultasjoner med Kunnskapsdepartementet.</p>
<p xml:lang="nno"><em type="italic">Rammeplan for SFO </em></p>
<p>Sametinget har vært inkludert i arbeidet med Nasjonal rammeplan for SFO, og sikret samisk innhold i rammeplanen. Rammeplanen skal følges opp med støtte- og veiledningsmateriell. Rammeplanen er sendt Kunnskapsdepartementet, som skal fastsette den. Den vil bli publisert på Udir.no før sommeren og vil gjelde fra skolestart i august 2021. Rammeplanen skal oversettes til sør-, lule- og nordsamisk, og samiske utgaver er planlagt å være ferdig oversatt høsten 2021. <em type="italic">Utviklingsprosjekt om lulesamisk grunnopplæring 1 - 13 </em></p>
<p>Med bakgrunn i Riksrevisjonens undersøkelse av samiske elevers rett til opplæring i og på samisk, og NOU 2016:18 Hjertespråket, har sametingsrådet initiert et utviklingsprosjekt for å bedre opplæring i og på lulesamisk. Aktører som deltar i utviklingsprosjektet Hamarøy kommune, Bodø kommune, Nordland fylkeskommune, Statsforvalteren i Nordland og Hattfjelldal sørsamiske kunnskapssenter. Det er opprettet en arbeidsgruppe til det videre arbeidet, og Hamarøy kommune er sekretariat for arbeidsgruppen.</p>
<p xml:lang="nno"><em type="italic">Nasjonal kompetansepolitisk råd </em></p>
<p>Nasjonal kompetansepolitisk strategi 2017-2021 skal videreføres og arbeidet med fornying av strategien planlegges fra høsten 2021. Et av resultatene i arbeidet med Kompetansepolitisk råd er fulgt opp i stortingsmeldingen om Samisk språk, kultur og samfunnsliv- Næringsgrunnlag for levende lokalsamfunn. Videre har Kompetanseplussordningen fått tildelt midler til samiske tiltak. Intensjonsavtale av partene skal undertegnes juni 2021, og Sametinget er i prosess om hvordan arbeidet i nasjonal kompetansepolitisk råd skal følges opp for kommende strategiperiode. <em type="italic">Fjernundervisning </em></p>
<p>Utdanningsdirektoratet har hatt i oppdrag å bedre fjernundervisningstilbudet i samisk og kunnskapen om læringsutbyttet til elever som har opplæring i og på samisk. Bakgrunnen for oppdraget er Riksrevisjonens Dokument 3:5 (2019–2020) Undersøkelse av samiske elevers rett til opplæring i og på samisk <em type="italic">, </em>som blant annet konkluderer med at svakheter i organisering og gjennomføring av fjernundervisning i samisk fører til store ulikheter i tilbudet, og at det mangler informasjon om læringsutbyttet til elever som får opplæring i og på samisk. Sametinget har vært involvert i en samarbeidsgruppe og har gitt både muntlige og skriftlige innspill i prosessen. </p>
<p xml:lang="dan"><em type="italic">Opplæringsloven </em></p>
<p>Opplæringsloven gjennomgår en helhetlig revidering, og forslag til ny opplæringslov sendes på høring. Sametinget er i konsultasjoner med Kunnskapsdepartementet. Sametingets konsultasjonsgrunnlag er blant annet forankret i Sametingets sak 7/21 Samiske rettigheter i ny opplæringslov, som ble behandlet av Sametingets plenum i mars 2021.</p>
<p xml:lang="nno"><em type="italic">Grenseoverskridende barnehage- og skolesamarbeid </em></p>
<p>Sametinget har opprettet en nordisk arbeidsgruppe, som skal lage en erklæring hvor man definerer og lager felles overordnede prinsipper og verdigrunnlag for samiske barnehager og opplæring i Norge, Sverige og Finland. Erklæringen leveres sametingsrådet 15. august 2021.</p>
<p xml:lang="dan">Læringsmiljø og skoleutvikling</p>
<p>Mål for innsatsområdet:</p>
<list><p type="listitem" xml:lang="nno">Gode og trygge læringsmiljøer</p>
</list><p><em type="italic">Dronning Sonja skolepris </em></p>
<p>Sametinget er med i Dronning Sonja skolepris, som deles ut annethvert år til en skole som har utmerket seg ved å praktisere likeverd og inkludering. Innen utgangen av juni skal det utnevnes et nytt samisk jurymedlem til Dronning Sonjas skolepris. På bakgrunn av dette hadde sametingsrådet et møte 26. april 2021 med tidligere samisk jurymedlem til Dronning Sonjas skolepris. Formålet med møtet var få en tilbakemelding på erfaringer gjennom dette arbeidet.</p>
<p><em type="italic">Samarbeidsmøte med Foreldreutvalget i grunnopplæringen </em></p>
<p>Sametinget og Foreldreutvalget for grunnopplæringen (FUG) har årlige samarbeidsmøter. Sametinget og FUG hadde møte i april om informasjonsutveksling og aktuelle skolesaker. Sametinget og FUG tar sikte på å fortsette prosessen med å ferdigstille en intensjonsavtale for samarbeid i perioden 2021-2024. Sametinget og FUG har ambisjon om å lage et felles kontaktskjema, slik at henvendelser som er relatert til samiske skolesaker blir kartlagt og samlet. Dette arbeidet skal ferdigstilles høsten 2021.</p>
<p>Læremidler</p>
<p>Mål for innsatsområdet:</p>
<list><p type="listitem">Samiske elever og elever med samisk opplæring har tilgang til samiske læremidler på alle tre samiske språk i alle fag og som er i tråd med læreplanverket for grunnopplæringen.</p>
</list><p>Tilskudd til utvikling av læremidler - søkerbasert tilskudd</p>
<p>Mål for tilskuddsordningen - Utvikling av læremidler:</p>
<list><p type="listitem">Sametinget utvikler læremidler på samiske språk i alle fag og som er i tråd med læreplanverket for grunnopplæringen.</p>
</list><p>Sametingets søkerbaserte tilskuddsordning for læremiddelutvikling hadde søknadsfrist 2. mai 2021. Sametinget har i år mottatt 34 søknader som utgjør en søknadssum på 66,4 millioner kroner. Antall søknader er omtrent som i 2020, mens søknadsbeløpet er 31% lavere. Sametinget har mottatt færre søknader om tilskudd til kostbare digitale heldekkende læreverk som omfatter flere årstrinn, og dette kan være årsak til lavere søknadssum. Sametingsrådet vil behandle søknadene i september.</p>
<p>Rammeavtale for anskaffelse av læremidler</p>
<p>Sametinget har i handlingsplan for læremiddelutvikling 2020-2023 vedtatt at læremiddelutvikling også fremskaffes via offentlig anskaffelse. I 2020 ble den første rammeavtalen for utvikling av samiske læremidler inngått. Sametinget har nå påbegynt arbeidet med å utforme en ny rammeavtalekonkurranse. I den forbindelse er det i april blitt avholdt et åpent leverandørmøte, hvor formålet var å orientere om læremiddelbehovene og mulige anskaffelsesformer, og få innspill fra leverandørene på dette. Som forventet var det ikke veldig mange leverandører som deltok, men Sametinget har mottatt betydningsfulle innspill til utformingen av konkurransegrunnlaget. Sametinget sikter på å lyse ut konkurransen i løpet av juni og med flere måneders frist for innlevering av tilbud.</p>
<p><em type="italic">Revidering av handlingsplan for læremiddelutvikling </em></p>
<p>Som et ledd i arbeidet med revidering av Sametingets handlingsplan for læremiddelutvikling og forarbeidene til utlysning av ny rammeavtalekonkurranse, har sametingsrådet hatt møter med sørsamiske og lulesamiske skoler for å kartlegge læremiddelbehovet. Sametinget er meget fornøyd med oppmøtet og er takknemlig for innspillene fra skolene og opplæringsinstitusjonene. Sametinget planlegger tilsvarende møte i nordsamisk område i august. Tilbakemeldingene fra disse møtene vil danne grunnlag for Sametingets videre arbeid med læremiddelsatsning.</p>
<p>Sametinget har engasjert Vista analyse AS til å evaluere tilskuddsordningen for læremiddelutvikling og formidling av læremidlene. Denne rapporten ferdigstilles i begynnelsen av juni og Sametinget vil bruke resultatene for å justere forvaltningen, slik at man oppnår en mer effektiv læremiddelutvikling og bedre formidling av læremidlene.</p>
<p><em type="italic">Generisk veileder for kvalitet i læremidler for alle </em></p>
<p>I Oppdragsbrev 15-18 om Den teknologiske skolesekken (DTS) fra Kunnskapsdepartementet til Utdanningsdirektoratet bes det om å vurdere og etablere tiltak for utvikling av kvalitativt gode læremidler. Utdanningsdirektoratet har utarbeidet veiledning for utvikling av læremidler for fagene norsk, engelsk og matematikk, og er i gang med å utvikle en felles veileder for de øvrige fagene. Sametinget er i dialog med Utdanningsdirektoratet og har fått samiske representanter fra NetSam, Senter for samisk i opplæringa og Sálas (paraplyorganisasjon for samiske forlag) i arbeidsgruppen som utvikler veiledningen. Denne veiledningen skal være ferdig til sommeren 2021. Sametinget vil vurdere om det vil bli nødvendig å lage en egen felles veileder for de samiske parallelle likeverdige læreplanene etter at Utdanningsdirektoratets veileder er ferdig. Sametinget skal utvikle veileder for samiskfagene og for de særskilte samiske læreplanene i videregående opplæring.</p>
<p>Grenseoverskridende samisk opplæring, læremidler – prosjekt</p>
<p>Sametinget arbeider med å få på plass en felleserklæring som skal danne grunnlag for videre samarbeid om læremidler. Nasjonal digital læringsarena (NDLA) har kontaktet Sametinget med ønske om samarbeid om utvikling av felles læremidler som kan brukes i Norge, Finland og Sverige. NDLA er et interfylkeskommunalt samarbeid mellom landets fylkeskommuner (utenom Oslo) om kjøp og utvikling av digitale læremidler for videregående opplæring. Sametinget viderefører dialogen med NDLA og ser dette opp mot nordisk læremiddelsamarbeid.</p>
<p>Myndighet, ansvar og roller innen høyere utdanning og forskning</p>
<p>Mål for innsatsområdet:</p>
<list><p type="listitem">Sametinget har reell myndighet innen samisk høyere utdanning og forskning gjennom lov og forskrifter, og gjennom konsultasjoner.</p>
</list><p>Det ble avholdt konsultasjon 26. februar 2021 mellom Sametinget og Kunnskapsdepartementet om forskrift om nasjonal faglig retningslinje for masterutdanning i barnevern, og om forskrift om nasjonal faglig retningslinje for masterutdanning i barnevernsarbeid. Det ble oppnådd enighet om formålsbeskrivelse og læringsutbyttebeskrivelsene for begge utdanningene.</p>
<p>Det ble avholdt konsultasjon 5. mars 2021, mellom Sametinget og Kunnskapsdepartementet om forskrift om nasjonal retningslinje for helsesykepleierutdanningen. Det ble oppnådd enighet om formålsbeskrivelse og læringsutbyttebeskrivelsene.</p>
<p>Sametingsråd Mikkel Eskil Mikkelsen møtte statssekretær Aase Marthe Johansen Horrigmo i Kunnskapsdepartementet 9. mars 2021. Temaet for møtet var ny lov om universiteter og høyskoler, samt styringsmeldingen. Konklusjonen var at Sametinget fikk innsyn i tekst i styringsmeldingen som omhandler Sametinget og Sámi allaskuvla. Sametinget har ingen merknader til denne teksten. I tillegg var det enighet om at Kunnskapsdepartementet skulle invitere til nytt møte innen to måneder, blant annet for å drøfte prosess vedrørende langtidsplan for forskning og høyere utdanning, 2023-2032. Da det ikke var invitert til nytt møte per 11. mai 2021, sendte Sametinget et brev til Kunnskapsdepartementet med ønske om informasjon om status og avklaring av prosess angående ny lov om universiteter og høyskoler.</p>
<p>Sametinget og Norges forskningsråd (NFR) skal konsultere om medlemmer til porteføljestyret for samisk forskning. Forskningsprogrammet for samisk forskning er et grunnforskningsprogram innen humaniora og samfunnsforskning, med åpning for naturvitenskapelige temaer innen klima og miljø. Porteføljestyret skal bestå av åtte medlemmer og fungere i perioden 2022-2026. Sametingsrådet har ferdigbehandlet saken og konsultasjonene planlegges gjennomført i løpet av juni 2021.</p>
<p>I tillegg har Sametinget deltatt som observatør i møter i følgende organer; UHR-samisk, UHR-lærer, Nasjonalt forum for lærerutdanning og profesjonsutvikling, programstyre for evaluering av fagfornyelsen.</p>
<p xml:lang="dan">Utdannings- og forskningstilbud</p>
<p>Mål for innsatsområdet:</p>
<list><p type="listitem">Tilbud og aktivitet innen samisk høyere utdanning og forskning dekker kompetanse- og kunnskapsbehov i det samiske samfunnet.</p>
</list><p>Sametinget deltok som observatør i fungerende Porteføljestyre for samisk program 22. februar 2021 og 8. april 2021. Temaet for møtene var prosessen videre for ny porteføljeplan og overgang til nytt porteføljestyre.</p>
<p>Sametinget har fått henvendelser fra utdanningsinstitusjoner og samiske språksentre angående samarbeid mellom institusjonene og språksentrene med mål om å tilby begynnerkurs i samiske språk. Det viser seg at kravene i studietilsynsforskriftens § 2-4 om at studietilbudet må <em type="italic">gis i samarbeid med eksterne miljøer som driver forskning, kunstnerisk utviklingsarbeid eller faglig utviklingsarbeid på nivå med institusjonens eget fagmiljø </em>, skaper utfordringer for samarbeidet mellom institusjonene og språksentrene. Sametinget vil følge dette opp ovenfor Kunnskapsdepartementet. </p>
<p>Rekruttering til samisk høyere utdanning og forskning</p>
<p>Mål for innsatsområdet:</p>
<list><p type="listitem">Flere barnehage- og grunnskolelærere med samisk språk- og kulturkompetanse.</p>
</list><p>Stipend for høyere utdanning – søkerbasert ordning</p>
<p>Mål for tilskuddordningen - Stipend for høyere utdanning:</p>
<list><p type="listitem">Flere barnehage- og grunnskolelærere med samisk språk- og kulturkompetanse.</p>
</list><p>Det er kommet inn 67 søknader om stipend for høyere utdanning for vårsemesteret 2021. 64 er innvilget og tre er avslått. Det er tildelt stipender for totalt 1 415 000 kroner våren 2021.</p>
<p xml:lang="sme">Árbediehtu</p>
<p>Mål for innsatsområdet:</p>
<list><p type="listitem">Árbediehtu blir vektlagt som kunnskapssystem ved siden av annen kunnskap.</p>
</list><p>Arbeidsgruppen for árbediehtu overleverte sin rapport til sametingsrådet 14. april 2021. Rapporten inneholder konkrete forslag til hvordan samisk tradisjonell kunnskap kan ivaretas og utvikles.</p>
<p>Samisk perspektiv i høyere utdanning og forskning</p>
<p>Mål for innsatsområdet:</p>
<list><p type="listitem">Samisk perspektiv er implementert i alle relevante utdanninger og forskning.</p>
</list><p>Kunnskapsdepartementet har opprettet et rammeplanutvalg for revisjon av forskrift om rammeplan for barnehagelærerutdanning. Kunnskapsdepartementet har i epost av 15. mars 2021 beklaget at rammeplan for samisk barnehagelærerutdanning ikke er nevnt eksplisitt i mandatet for utvalget, men opplyser at oppdraget gjelder både for ordinær barnehagelærerutdanning og samisk barnehagelærerutdanning. Sametinget møtte, sammen med Sámi allaskuvla og Nord universitet, rammeplanutvalgets leder 4. mai 2021. Konklusjonen fra rammeplanutvalgets leder etter møtet var at det er behov for å drøfte nærmere med Kunnskapsdepartementet utvalgets sammensetning og mandat, samt fremdriftsplan med hensyn til revidering av rammeplanen for samisk barnehagelærerutdanning. Etter møtet med utvalgsleder er Sametinget ikke kontaktet av departementet vedrørende saken.</p>
<p type="title" xml:lang="nno">4 Arealer, miljø og klima</p>
<p>Samfunnsmål:</p>
<list><p type="listitem">Arealer og naturressurser i samiske området forvaltes med tanke på å sikre kommende generasjoners livsgrunnlag og mulighet til videreføring og utvikling av samisk kultur, næringsutøvelse og samfunnsliv.</p>
</list><p><em type="italic">Lodden (andejakt på vårvinteren) i Kautokeino </em></p>
<p>Sametingspresident Aili Keskitalo og sametingsråd Hans Ole Eira hadde møte med Kautokeino kommune sitt Loddenutvalg 19. april 2021. På møtet ble utredningen <span type="quote">“Lodden – En kulturbærende sedvane i Guovdageaidnu”</span> presentert. Videre drøftet man under møtet mulighetene og videre prosess for saken. Sametinget har i etterkant av møtet mottatt orientering fra kommunen om at utredingen og videre strategi nå er behandlet av kommunestyret.</p>
<p>Forvaltning av arealer</p>
<p>Mål for innsatsområdet:</p>
<list><p type="listitem">Naturgrunnlaget for samiske næringer, kultur og samfunnsliv er sikret i all planlegging, og Sametinget er en viktig premissleverandør og konsultasjonspart i forvaltning av arealer.</p>
</list><p><em type="italic">Møte med Protect Sápmi </em></p>
<p>Sametingsråd Silje Karine Muotka hadde et møte med Protect Sápmi 18. februar 2021, for å få orientering om deres pågående prosjekter og status for deres arbeid. Dette var en del av de kontaktmøter sametingsrådet har med organisasjoner som får fast støtte fra Sametinget.</p>
<p><em type="italic">Webinar - FeFos behandling av Finnmarkskommisjonens rapport om Karasjok </em></p>
<p>Sametinget og Troms og Finnmark fylkeskommune inviterte 22. februar 2021 til del to av webinaret om Finnmarkskommisjonens rapport om Karasjok, der FeFo informerer om sin behandling av rapporten.</p>
<p><em type="italic">Kystsoneplan for Lebesby kommune </em></p>
<p>Kommunal- og moderniseringsdepartementet godkjente i februar kommuneplanen for Lebesby kommune, til tross for fire innsigelser fra Sametinget. Det ble gjennomført et møte mellom statssekretær Heidi Karin Nakken og sametingsråd Silje Karine Muotka før avgjørelsen ble offentliggjort. Sametingsrådet anså ikke at møtet var en reell konsultasjon, i og med at vedtaket om utfallet allerede var bestemt av departementet. Sametingsrådet var også sterkt kritisk til ordlegging i vedtaksbrevet som ga inntrykk av at Kommunal- og moderniseringsdepartementet støttet Nærings- og fiskeridepartementets vurdering av Sametingets manglende innsigelseskompetanse i saken.</p>
<p xml:lang="nno"><em type="italic">Kystsoneplan Midt og Sør-Troms, vedtak KMD </em></p>
<p>Kommunal- og moderniseringsdepartementet godkjente ikke akvakulturlokalitet Langeberg i Tjeldsund kommune, som ble behandlet i Sør- og Midt-Troms kystsoneplan. Departementet tok dermed i sitt vedtak i april, Sametinget og Statsforvalterens innsigelser til kystsoneplanen til følge. Departementet vektlegger Statsforvalterens innsigelse og Klima- og miljøverndepartementet sin vurdering i vedtaket, i hovedsak med hensyn til naturmangfold, og viser til at vedtaket vil redusere virkningen for sjøsamisk fiske. Nærings- og fiskeridepartementet (NFD) ga i sitt innspill til vedtaket ikke støtte til beslutningen. I likhet med det de hevdet i kystsoneplan i Lebesby, mener NFD at Sametinget har manglende innsigelseskompetanse i saken.</p>
<p xml:lang="dan"><em type="italic">Avgjørelse i klagesak om akvakultur i Vedbotn </em></p>
<p>Sametingets klage på etablering av oppdrett i Vedbotn i Nordkapp kommune har fått endelig avgjørelse i Fiskeridirektoratet. Fiskeridirektoratet godkjenner anlegget og mener at etablering av akvakultur kun vil medføre begrensede konsekvenser for samer i områder. Fiskeridirektoratet anser også at tiltaket ikke innebærer nekting av kulturutøvelse for samer i områder og at vedtaket dermed ikke er i strid med FNs konvensjon om sivile og politiske rettigheter (SP) artikkel 27.</p>
<p type="title" xml:lang="dan">5 Næringer</p>
<p>Samfunnsmål:</p>
<list><p type="listitem">Samiske områder skal ha sterke næringer som utvikler og opprettholder livskraftige samiske samfunn</p>
</list><p><em type="italic">Dialogmøte med Sápmi næringshage </em></p>
<p>Sametingsråd Silje Karine Muotka deltok på et dialogmøte med Sápmi næringshage 3. mars 2021 der Nesseby, Tana, Karasjok, Kautokeino og Porsanger kommuner også deltok. Tema var næringsutvikling, der deltakerne viste til at det var en positiv utvikling i næringslivet. Koronapandemien har imidlertid skapt store utfordringer for reiselivet. En annen utfordring Sápmi næringshage viste til var endringer i demografien, der unge flytter til byene. Det er også nedgang i statlige arbeidsplasser, men en liten del av denne nedgangen oppveies av vekst i privat næringsliv, spesielt innen byggebransjen. Muotka viste til at Sametinget satser blant annet på samisk reiseliv (Johtit) og kreative næringer. Slike dialogmøter er en viktig arena for å følge med næringsutviklingen i de kommunene som Sápmi næringshage dekker.</p>
<p xml:lang="dan"><em type="italic">Møte med OECD </em></p>
<p>Politisk rådgiver Eirik Larsen deltok 29. april 2021 på et møte med Organisasjonen for økonomisk samarbeid og utvikling (OECD). Tema for møtet var OECDs arbeid med økonomisk utvikling i urfolksområder og hvordan OECD kan inkludere urfolksperspektivet mer i sitt øvrige arbeid. På møtet ble det diskutert oppfølging av rapportene OECD har laget i Australia, Canada og Sverige, samt muligheter for å lage egne rapporter også for andre land. Mulighetene for en utvekslingsordning mellom Sametinget og OECD ble diskutert.</p>
<p><em type="italic">Møter om konjunkturbarometeret </em></p>
<p>Sametinget har deltatt på flere møter med representanter fra Kunnskapsbanken og SpareBank1 Nord-Norges konjunkturbarometer for Nord-Norge. Målet med møtene har vært et gjensidig ønske om å inkludere mer samisk statistikk og samiske perspektiver i kommende utgaver av konjunkturbarometeret.</p>
<p><em type="italic">Samisk ressursgruppe for mer forskning på samiske temaer </em></p>
<p>Sametinget har i perioden deltatt i samisk ressursgruppe for mer forskning på samiske temaer. Gruppa er initiert av Forskningsrådet, Sametinget og Innovasjon Norge. I ressursgruppa sitter også næringshager, rådgivningsbedrifter fra samiske områder og forskningsmiljøer. Formålet med arbeidet er gjensidig utveksling av informasjon, erfaring og kunnskap. Målet er at ressursgruppa skal bidra til mer forskning på relevante temaer initiert fra samiske miljøer.</p>
<p xml:lang="dan"><em type="italic">Interreg  </em></p>
<p>Planprogrammet for Interreg Aurora skal ferdigstilles til juni 2021. Utkastet til programmet har vært til høring, med høringsfrist 20. mai 2021. I forbindelse med høringen har det blitt gjennomført høringswebinarer i Norge, Sverige og Finland. Sametinget deltok på høringswebinaret som ble gjennomført i Norge 6. mai 2021.</p>
<p>Det er kommet forslag til organisering av programmet, som er tatt opp på møtet til Joint Programming Committee (JPC). Overvåkningskomiteen og styringskomiteen, med den samiske styringskomiteen, videreføres. Det foreslås et nytt fellessekretariat til Interreg Aurora, og at medlemmer av fellessekretariatet skal være fra de ulike regionene i Norge, Sverige og Finland, samt sametingene. Norge har fått to plasser til dette fellessekretariatet, hvor Troms og Finnmark fylkeskommune og Sametinget har én plass hver.</p>
<p>Sametinget har jobbet aktivt med å få til sekretariatsfunksjon for interregprogrammet til Sametinget i Norge. Dette har nå blitt foreslått. Forrige programperiode besto sekretariatsfunksjonen i Norge av Troms og Finnmark fylkeskommune og Trøndelag fylkeskommune. Nå skal sekretariatet bestå av Troms og Finnmark fylkeskommune og Sametinget. Troms og Finnmark fylkeskommune vil ha det forvaltningsmessige ansvaret av Interreg Aurora på norsk side. Sametinget skal behandle de samiske søknadene som gjelder for det samiske delområdet i Norge, og etter behandlingen blir søknaden med innstilling sendt til den samiske styringskomiteen. Sametinget vil også bidra med rekruttering og promotering av Interreg Aurora, som en del av sekretariatsfunksjonen.</p>
<p>Sekretariatfunksjonen har i forrige Interreg-periode blitt finansiert av Troms og Finnmark og Trøndelag fylkeskommuner selv, og dette vil være nødvendig også for neste programperiode for Interreg Aurora. Sekretariatsfunksjonen vil ikke bare styrke Sametingets rolle mot Interreg, og de aktørene som er aktive i ordningen, men vil også kunne bidra til å styrke samarbeidet mellom sametingene i Norge, Sverige og Finland, og dermed bidra til at Sametinget er en mer relevant aktør i forbindelse med Interreg-prosjekter. Utfordringen med samiske interreg-prosjekter er at søkerne sliter med å finne finansiering for sine prosjekter, etter som det er få finansieringsmuligheter i Sápmi. Dette er en utfordring som Sametinget kan jobbe med i den nye programperioden.</p>
<p xml:lang="dan">Primærnæringer</p>
<p>Mål for innsatsområdet:</p>
<list><p type="listitem">Primærnæringer som bærere av samisk kultur, språk og levesett.</p>
</list><p>Marine næringer</p>
<p>Sametinget har sammen med Nærings- og fiskeridepartementet satt i gang en prosess med evaluering av Fjordfiskenemndas virke og mandat. Rammene for evalueringen vil bli gjenstand for politisk behandling når administrasjonene har blitt enige om et forslag.</p>
<p>Sametinget har deltatt på styremøte i Støttefondet for mottaksstasjoner i Troms.</p>
<p>Sametinget har gitt høringssvar i forbindelse med et forslag om havdeling i fisket etter torsk, hyse og sei nord for 62°N, som blant annet innebar å fjerne unntakene som gir fartøy over 21 meter største lengde adgang til å fiske torsk med konvensjonelle redskap innenfor grunnlinjen.</p>
<p>Årets skreisesong har vært preget av tidvis lave priser og stor variasjon i tilgangen på torsk. Dette har medført lavere kvoteutnyttelse enn normalt for de små båtene, noe som dannet bakgrunnen for et forslag om regulering av torskefisket i den minste kystfiskeflåten. Reguleringsforslaget innebar en åpning for at denne delen av flåten vil kunne få adgang til å overføre mer enn 10 prosent av kvotene til neste år, noe Sametinget stilte seg positiv til i sitt høringssvar. Sametinget har ellers mottatt flere henvendelser fra fiskere i SFR-området som har utnyttet sin kvote fullt ut på tampen av sesongen, og som har hatt et ønske om en økning av <span type="quote" xml:lang="fra">“fartøykvotene”</span> i åpen gruppe og i kystfiskeordningen. Sametinget har tatt opp problemstillingen med Nærings- og fiskeridepartementet, som etter hvert økte det garanterte kvantumet til hvert enkelt fartøy.</p>
<p>Sametingsrådet arrangerte et webinar om laks 15. februar 2021. Hensikten var å få innspill til sametingsmelding om laks. Rundt 50 deltakere deltok. Sametingsrådet la vekt på at laksefiske er en viktig del av den samiske kulturen, og understreket betydningen av å innarbeide tradisjonell kunnskap i forvaltningen av laks. Andre temaer som ble tatt opp var at garnfisket i elv og sjø er blitt redusert til et minimum, og flere av deltakerne etterlyste en evaluering av innskrenkningen av laksefisket. Sametingsrådet fikk mange nyttige innspill fra webinaret.</p>
<p xml:lang="nno">Jordbruk</p>
<p>Sametingsråd Silje Karine Muotka hadde møte med statssekretær i Landbruks- og matdepartementet Widar Skogan 23. april 2021, der hun presenterte Sametingets innspill til jordbruksforhandlingene. Sametingsrådet viste til viktigheten av å sikre en forutsigbar landbrukspolitikk og sikre videreforedlingsanlegg, meierier og slakterier i samiske områder. Sametingsrådet uttrykte bekymring for nedgangen i antall bruk i samiske områder og at det fortsatt er store investeringsbehov i landbruket i samiske områder. Sametingsrådet trakk også fram hvor sårbart matforsyningen kan være når en pandemi kan føre til stengte grenser, og uvær fører til at landet blir delt i to. Sametingsrådet trakk også fram rovdyrsituasjonen og at den norske stat må følge de internasjonale konvensjonene som gjelder for å sikre det materielle kulturgrunnlag for samene.</p>
<p xml:lang="nno">Reindrift</p>
<p xml:lang="nno"><em type="italic">Reindriftsrettsutvalget </em></p>
<p>Det har blitt gjennomført utvalgsmøte i mars og april 2021. Utvalgsmøtet i mars omhandlet siidaandel, hvor utvalget har sett på siidaandelens stilling og kommet med forslag til endringer. Møtet i april omhandlet reintall, hvor utvalget har sett på bestemmelsene som omhandler reintall, og kommet med forslag til endringer.</p>
<p xml:lang="nno"><em type="italic">Ut på vidda </em></p>
<p>Det er blitt gjennomført styremøte i Ut på vidda-ordningen 16. april 2021. Ut på vidda er et lærings- og omsorgstilbud i reindriften. Styringsgruppen fikk orientering om aktiviteten i ordningen. Koronapandemien har hatt en negativ effekt for tilbyderne i Ut på vidda, hvor tilbydernes aktiviteter har blitt kraftig redusert. Det jobbes nå med å ferdigstille nødvendige instrukser og veiledningsmateriell, samt at det skal lages en ny nettside for ordningen, som er mer brukervennlig for tilbyderne og eventuelle kunder av ordningen. Det gjennomføres også rekruttering av tilbydere, og fullføring av kursing for allerede etablerte tilbydere i Ut på vidda-ordningen.</p>
<p xml:lang="deu"><em type="italic">Reindriftsavtalen </em></p>
<p>Sametinget har som observatør fulgt med på reindriftsforhandlingene. Avtalepartene ved Norske Reindriftsamers Landsforbund (NRL) og Landbruks- og matdepartementet (LMD) ble 17. februar 2021 enige om en ny reindriftsavtale for 2021/2022. Avtalen har en ramme på 164,5 millioner kroner, som er en økning på 15 millioner kroner. Hovedprioriteringene i avtalen er ivaretakelse av reindriftens arealer, kriseberedskap og tiltak for å legge til rette for norske reindriftsutøvere som ikke kan bruke sine beiteområder i Sverige. Avtalen styrker også direktetilskuddene og de frie midlene i Reindriftens Utviklingsfond (RUF). Sametinget prioriterte i sitt innspill til reindriftsavtalen økonomisk utvikling, kulturell bærekraft og familiebasert reindrift, arealinngrep, klima og miljø, HMS og velferdsordninger og andre faglige og sosiale forhold, og videre oppfølgning av rapporten <span type="quote">“utfordringer for selvstyret i reindriftsnæringen”</span>. Et av forslagene i rapporten var å etablere et privatrettslig organ for kompetanseoverføring i reindriftsnæringen. Sametinget anmodet avtalepartene om at det skulle settes av midler til et slikt organ i forbindelse med etableringen av ressurssenteret i Kautokeino.</p>
<p xml:lang="est"><em type="italic">Rovvilt </em></p>
<p>Sametingsrådet har hatt møte med Miljødirektoratet og Norske Reindriftsamers Landsforbund (NRL) om forskningsprosjekt om kongeørn som tapsårsak på tamrein. Prosjektet skal etableres i Troms og Finnmark fylke og gjennomføres av Norsk institutt for naturforskning (NINA). Oppstart av prosjektet er forsinket da NINA ikke har lyktes å inngå et samarbeid med et reinbeitedistrikt og heller ikke et kompetansemiljø som kan bidra med tradisjonell samisk kunnskap. På møtet med Miljødirektoratet og NRL ble det enighet om at Sametinget skal gjøre et forsøk på å få på plass samarbeidsavtalene som mangler for at prosjektet kan igangsattes. Sametinget har fulgt opp dette og hatt møte med Sámi allaskuvla for å drøfte et mulig samarbeid om ivaretakelse av tradisjonell samisk kunnskap som en del av prosjektet.</p>
<p>Sametingsrådet har hatt møte med Statens naturoppsyn (SNO) om deres praksis i Finnmark vedrørende registrering av rovdyrdrepte reinsdyr. Denne praksisen oppfattes å være annerledes i Finnmark enn i andre deler av landet. I Finnmark er det ofte slik at rovdyrdrepte rein skal fraktes ned til bygda for registrering. Her samles og lagres kadavrene som oftest i en kontainer og det oppleves at det kan ta lang tid før de blir undersøkt av SNO. Dette er etter Sametingets syn en praksis som byr på flere problemer og dermed bør endres. SNO informerte om hvordan de jobber med registering av rovdyrdrepte reinsdyr og hvilke utfordringer det er i forbindelse med dette arbeidet i Finnmark. Det ble avtalt å holde et oppfølgingsmøte til høsten.</p>
<p xml:lang="nno">Variert næringsliv</p>
<p>Mål for innsatsområdet:</p>
<list><p type="listitem">Etableringsfrekvens nærmere gjennomsnittet for Norge som helhet og 2 % vekst i antall foretak</p>
</list><p xml:lang="nno">Samisk reiseliv - prosjekt</p>
<p xml:lang="dan"><em type="italic">Etiske retningslinjer for reiselivs- og handelsnæringen </em></p>
<p>I februar 2021 ble det lansert et samarbeid mellom Tromsø kommune, Tromsø Sentrum AS og Næringsforeningen i Tromsø om å få utarbeidet en etisk veiviser for handels- og reiselivet i norske og samiske virksomheter. Målet med den etiske veilederen er å fremme troverdig, autentisk og kunnskapsbasert kommersialisering av samisk kultur gjennom produkter, opplevelser og tjenester.</p>
<p xml:lang="nno"><em type="italic">Nasjonal reiselivsstrategi </em></p>
<p>I begynnelsen av mai 2021 lanserte Innovasjon Norge nasjonal reiselivsstrategi. I et av delstrategiene har de bestemt seg for å utarbeide en nasjonal samisk reiselivsstrategi, som Sametinget blir ansvarlig for.</p>
<p xml:lang="sma"><em type="italic">Bedriftsutviklingsprogrammet Faamoe: Lokalmat </em></p>
<p>Bedriftsutviklingsprogrammet for de lokale matserveringssteder fra kommunene Karasjok, Tana, Porsanger, Kautokeino og Nesseby hadde første samling i Alta i slutten av april.</p>
<p>Kreative næringer</p>
<p>Mål for innsatsområdet:</p>
<list><p type="listitem">Flere samiske kulturnæringsutøvere som skaper robuste og lønnsomme kulturnæringsbedrifter med en større overlevelsesgrad.</p>
</list><p><em type="italic">Šoop Šoop – Sámi Design Days </em></p>
<p>Šoop Šoop – Sámi Design Days hadde søknadsfrist for deltakelsen i mai 2021. I overkant av 20 samiske designbedrifter vil delta. Šoop Šoop skal arrangeres i Trondheim 6.- 7. september 2021. Dersom koronasituasjonen ikke tillater det, så vil Šoop Šoop bli arrangert digitalt.</p>
<p xml:lang="sme">Duodji</p>
<p>Mål for innsatsområdet:</p>
<list><p type="listitem">Flere duodjiutøvere som driver med duodji som næring.</p>
</list><p><em type="italic">Hovedavtale for duodji </em></p>
<p>Sametingsråd Hans Ole Eira har 17. februar 2021 og 11. mai 2021 deltatt på møte om endring av hovedavtalen for duodji. I tillegg til sametingsrådet deltok representanter fra Sámiid Duodji og Duojáriid Ealáhussearvi. På møtet ble blant annet oppheving av duodjiregisteret diskutert. Det er tvilsomt om endring av hovedavtalen rekker fristen 1. juni 2021. Dette er fristen dersom endringen skal gjøres gjeldende fra 1. januar 2022.</p>
<p><em type="italic">Møte om organisering av duodji </em></p>
<p>Sametingsråd Hans Ole Eira har deltatt på flere arbeidsmøter om organisering av duodji. Arbeidet er noe forsinket, men 3. mai 2021 ble et grovutkast oversendt Sametinget. Sametinget planlegger å diskutere et bearbeidet utkast på det årlige vårmøte i duodji 9. juni 2021 sammen med Duojáriid Ealáhussearvi, Sámiid Duodji og Duodjeinstituhtta.</p>
<p><em type="italic">Møte om lulesamisk veiledning </em></p>
<p>Sametingsråd Hans Ole Eira har 30. april 2021 deltatt på møte om lulesamisk veiledning. I tillegg til Sametinget deltok representanter fra Duodje Nordlánnda, Árran lulesamiske senter og Hamarøy kommune. Møtet var positivt, der alle parter hadde et ønske om å bidra til å være pådriver for arbeidet med å igangsette et tilbud innenfor lulesamisk veiledning.</p>
<p>Virkeområdet for tilskudd til næringsutvikling (STN-området)</p>
<p>Sametinget har mottatt 108 søknader hittil i år, som samlet har en søknadssum på 28 millioner kroner. Seks av søknadene er merket koronarelatert; fem av disse er behandlet og har alle fått positive vedtak. Totalt er 56 søknader innvilget, og det er gitt 18 avslag. Totalt er det bevilget 9,2 millioner kroner i tilskudd, som utgjør ca. 48% av budsjettet til søkerbaserte virkemidler til næringsformål.</p>
<p type="title" xml:lang="deu">6 Kultur</p>
<p>Samfunnsmål:</p>
<list><p type="listitem">Et levende og mangfoldig samisk kunst- og kulturliv av god kvalitet.</p>
</list><p xml:lang="swe"><em type="italic">Immateriell kulturarv </em></p>
<p>Sametinget har deltatt på flere arbeidsmøter arrangert av Finland og deres initiativ til et fellesnordisk initiativ om beskyttelse av samisk kulturarv. Initiativet er en oppfølging av det digitale seminaret med samme tematikk, som ble arrangert i oktober 2020 av det finske kultur- og undervisningsministeriet i samarbeid med Sametinget i Finland. Initiativet skal blant annet være en konferanse på høyt nivå som skal arrangeres i Inari, Finland 11. november 2021.</p>
<p>I 2021 skal Norge rapportere til UNESCO om arbeidet med implementeringen av konvensjonen om vern av den immaterielle kulturarven. Kulturrådet skal utarbeide rapporten, som skal bygge på informasjon og innspill fra sektoren. 14. april 2021 ble det avholdt et digitalt samisk innspillsmøte, i samarbeid med Sametinget. Det har også vært oppfølgingsmøte mellom Sametinget og Kulturrådet i etterkant. Rapporten vil legges ut til høring i juni.</p>
<p><em type="italic">Bodø 2024 </em></p>
<p>Sametingspresident Aili Keskitalo og sametingsråd Henrik Olsen møtte Bodø 2024 og Bodøs ordfører Ida Pinnerød i Bodø 21. april 2021. Tema var samisk innhold og profil for Bodø 2024. En mulig samisk koordinatorstilling og samarbeidsavtale mellom Sametinget og Bodø 2024 ble blant annet drøftet. Det er også avholdt et oppfølgende administrativt møte 20. mai 2021.</p>
<p xml:lang="fkv"><em type="italic">Kvääniteatteri </em></p>
<p>Sametingspresident Aili Keskitalo sendte videohilsen til lanseringen av det nystiftede nasjonale kventeatret Kvääniteatteri 19. mai 2021.</p>
<p xml:lang="dan"><em type="italic">Den kulturelle skolesekken </em></p>
<p>Sametinget holdt innlegg om samisk i Den kulturelle skolesekken og om stortingsmeldingen om barne- og ungdomskultur under Kulturtankens digitale fagsamtale og nettverksmøte om kulturarv i Den kulturelle skolesekken 13. april 2021.</p>
<p xml:lang="nno"><em type="italic">Dialogmøte om kunstfeltet i nord </em></p>
<p>Sametingsråd Henrik Olsen deltok på dialogmøte om kunstfeltet i nord - Nordnorsk Kunstmuseum 8. april 2021 i Tromsø. På møtet deltok også representanter fra Kulturdepartementet, Troms og Finnmark fylkeskommune, Nordland fylkeskommune, Longyearbyen lokalstyre, Tromsø kommune og noen kunstnerorganisasjoner. Formålet med møtet er å kartlegge forventninger og tanker om Nordnorsk Kunstmuseums arbeid for hele landsdelen.</p>
<p xml:lang="eng"><em type="italic">Nordic Bridges </em></p>
<p>Sametinget har deltatt på et digitalt informasjonsmøte arrangert av Harbourfront centre, som har fått koordineringsansvaret til Nordic Bridges - et vidt omspennende kulturelt program som skal formidle nordiske kunstnere i hele Canada i 2022. Hele prosjektet bygger på fire pilarer, hvorav ett omhandler urfolksdimensjonen og viktigheten av å inkludere urfolksstemmer fra både innland og Norden, og da særskilt de arktiske urfolk. Samarbeidspartnere består av rundt femten større aktører fra alle kunstfelt, som da har et ekstra fokus på Nordic Bridges-satsningen i deres 2022-program.</p>
<p xml:lang="eng"><em type="italic">Arctic Arts Summit </em></p>
<p>Sametinget har deltatt på et digitalt informasjonsmøte om Arctic Arts Summit som skal arrangeres i Whitehorse, Yukon, Canada 27.- 29. juni 2022. Initiativtager er blant annet Steven Loft, leder av urfolksdivisjonen ved Canada Council for the Arts. De har med seg Maria Utsi som internasjonal konsulent og kontakt. Tematikkene som er tenkt å tilnærmes er klimaendringer, matsikkerhet og ressursutvinningstiltak sett fra kunstneriske perspektiver. Mer informasjon rundt dette toppmøtet kommer i juni 2021, og det hele skal settes i gang med en digital lansering av nettstedet i september 2021, som skal initiere en rekke hendelser frem til toppmøtet i 2022.</p>
<p>Gode rammevilkår for samiske kunstnere</p>
<p>Mål for innsatsområdet:</p>
<list><p type="listitem">Samiske kunstnere som utvikler sin kunst og utfordrer sitt publikum og det samiske samfunn.</p>
</list><p xml:lang="sme"><em type="italic">Sámi Dáiddárráđđi </em></p>
<p>Sametingsråd Henrik Olsen hadde kontaktmøte med Sámi Dáiddárráđđi/Samisk Kunstnerråd (SDR)</p>
<p>19. mai 2021 i Kautokeino, der tema var situasjonen til de enkelte kunstnerorganisasjonene, samt selve SDR. Med på møtet var Juoigiid Searvi, Sámi Girječálliid Searvi, Sámi Filbmabargiid Searvi, Sámi komponisttaid Searvi, samt administrasjonen til SDR.</p>
<p xml:lang="sme"><em type="italic">Årsmøtet i Sámi Dáiddačehpiid Searvi (SDS) </em></p>
<p>Sámi Dáiddačehpiid Searvi/Samiske kunstneres Forbund (SDS) avholdt sitt årsmøte digitalt 24. april 2021. Sametingspresident Aili Keskitalo deltok med en digital åpningshilsen på årsmøtet.</p>
<p xml:lang="sme"><em type="italic">Kunstfaglige studietilbud ved Sámi allaskuvla </em></p>
<p>I samarbeidsavtalen mellom Sametinget og Sámi Dáiddárráđđi/Samisk kunstnerråd (SDR) 2020-2024 er partene enige om å arbeide videre med å styrke forskning, kompetanseheving og utdanning innenfor de ulike kunstgrenene, og at Sámi allaskuvla inviteres med i dette arbeidet. Som en oppfølging på dette deltok Sametinget på et digitalt møte 14. april 2021 sammen med representanter fra Sámi allaskuvla og SDR. På møtet ble rammer og muligheter for utvikling av studietilbud på Sámi allaskuvla innenfor de ulike kunstgrenene drøftet på et generelt grunnlag.</p>
<p>Samiske kulturinstitusjoner som arena for formidling og opplevelse av samisk kultur</p>
<p>Mål for innsatsområdet:</p>
<list><p type="listitem">Sterke samiske institusjoner som forvalter, formidler og utvikler samisk kunst, kultur og historie.</p>
</list><p><em type="italic">Internasjonalt Samisk Filminstitutt </em></p>
<p>Sametingsråd Henrik Olsen hadde kontaktmøte med Internasjonalt Samisk Filminstitutt (ISFI) 18. mai 2021 i Kautokeino, der han ble presentert for prosjekter instituttet har pågående, samt en omvisning på Duottar Studio, som er under oppbygging. Det er høy aktivitet på ISFI og de regner med å ha et totalt budsjett på over 20 millioner kroner for 2021. ISFI opplever likevel at det store økonomiske løftet som vil sikre midler til samiske langfilmer og TV-serier uteblir, og er opptatt av å finne løsninger på dette. En annen utfordring for ISFI er drift og det å få nok midler til å ansette flere folk.</p>
<p xml:lang="ron">Teatre</p>
<p xml:lang="sme"><em type="italic">Beaivváš Sámi Našunálateáhter </em></p>
<p>Sametingsråd Henrik Olsen avholdt 18. mai 2021 kontaktmøte i Kautokeino med Beaivváš Sámi Našunálateáhter. Temaer på møtet var blant annet rekruttering, kompetansehevingstiltak, strategiarbeid, opptrapping av driftstilskudd og teaterbygg. Beaivváš går inn i en viktig fase i byggeplanene, hvor innkomne anbud på bygging av nytt bygg til videregående skole og teateret skal evalueres og velges i den nærmeste tiden.</p>
<p xml:lang="sma"><em type="italic">Åarjelhsaemien Teatere </em></p>
<p>Sametingsråd Henrik Olsen deltok på digitalt eiermøte og Generalforsamling for Åarjelhsaemien Teatere 4. mars 2021.</p>
<p>Museer</p>
<p><em type="italic">Samisk kunstmuseum </em></p>
<p>Prosessen med bygging av nytt kunstmuseum og forbedrede lokaler til De samiske samlinger går sin gang. Sametinget har god dialog med Statsbygg og med RiddoDuottarMuseat (RDM) om planleggingsarbeidet som skjer nå. Det har vært fokus på utarbeiding av samfunns- og effektmål, dette er fremmet som egen plenumssak. Sametinget har også hatt dialog med RDM og Sámi Dáiddačehpiid Searvi (SDS) om status i arbeidet.</p>
<p><em type="italic">Samiske samlinger i Tyskland </em></p>
<p>Sametinget har sammen med de samiske museene igangsatt et femårig prosjekt for å få oversikt over samiske samlinger i Tyskland, etter initiativ fra det norske Kulturdepartementet. En prosjektplan er utarbeidet, og en prosjektstilling er utlyst.</p>
<p><em type="italic">Eierskap til samisk tromme </em></p>
<p>Sametingspresident Aili Keskitalo har i brevs form uttrykt støtte til RiddoDuottarMuseat (RDM) i deres dialog med Nationalmuseet i København vedrørende eierskap til samisk tromme, Poala Ánde/Anders Poulsens tromme. Siden 1978 har De Samiske Samlinger (SVD) hatt Anders Poulsens tromme på langtidslån fra Nationalmuseet i København. Nåværende låneavtale går ut 1. desember 2021, og RDM ønsker å overta det juridiske eierskapet til tromma.</p>
<p><em type="italic">Det nasjonale museumsmøtet 2021 </em></p>
<p>Sametingspresident Aili Keskitalo og sametingsråd Henrik Olsen deltok på det nasjonale museumsmøtet 2021 i Kirkenes 27.- 29. april 2021, som på grunn av koronasituasjonen ble arrangert digitalt. Sametingspresident Aili Keskitalo deltok i en bålsamtale om identiteter og mangfold, samt det å leve i grenseland før og nå, hvor kulturminister Abid Q. Raja også deltok.</p>
<p><em type="italic">Senter for nordlige folk </em></p>
<p>Sametingsråd Henrik Olsen deltok 21. mai 2021 på generalforsamlingen for Senter for nordlige folk. Sametingets oppnevnte Anja Salo ble gjenvalgt som styremedlem, med Gunn-Anita Jacobsen som varamedlem. Sametinget avholdt også et digitalt dialogmøte med Senter for nordlige folk 21. april 2021.</p>
<p>Samisk litteratur og medier</p>
<p>Mål for innsatsområdet:</p>
<list><p type="listitem">Kvalitativ samisk litteratur utgis, formidles aktivt og gjøres tilgjengelig.</p>
</list><p xml:lang="sme"><em type="italic">Čális fal </em></p>
<p>Sametinget har deltatt på møte i styringsgruppen for Čális fal. Det ble lagt frem rapport for 2020 og informert om utviklingen så langt i 2021. Det er åtte deltakere i Čális fal som har vært gjennom to samlinger, der de har fått undervisning i novelle- og romansjangeren. Alle samlinger har vært digitale på grunn av koronapandemien, noe som har fungert godt.</p>
<p>Dialogen med Sámi allaskuvla om å overta Čális fal for å kunne få mulighet til å ta studiepoeng, går fortløpende og oppleves som positiv fra Sámi Dáiddárráđđi/Samisk kunstnerråd (SDR) sin side. Det jobbes for at Sámi allaskuvla skal kunne begynne med studiet allerede fra høsten 2022.</p>
<p xml:lang="sme"><em type="italic">Sámi Grand Prix </em></p>
<p>Sametingspresident Aili Keskitalo sendte i mars 2021 en henvendelse til NRK og kringkastingssjef Thor Gjermund Eriksen hvor hun oppfordret NRK til å sende Sámi Grand Prix direkte på lineær TV - på NRK1 eller NRK2 påskeaften. Sámi Grand Prix ble i år filmet og strømmet over internett og NRKs digitale plattformer. NRK Sápmi sto for produksjonen av sendingen.</p>
<p>Samisk idrett</p>
<p>Mål for innsatsområdet:</p>
<list><p type="listitem">Et mangfold av idrettsaktiviteter.</p>
</list><p><em type="italic">Spillemidler til samisk idrett </em></p>
<p>Kulturdepartementet har avsatt 1,5 millioner kroner av Norsk Tippings spillemiddeloverskudd i 2020 til samiske idrettsformål i 2021. Midlene er tildelt Sametinget for videre fordeling til samiske idrettsformål, og sametingsrådet har tildelt den avsatte tildelingen i sin helhet til Sámiid valáštallanlihttu -Norga/Samenes idrettsforbund - Norge (SVL-N).</p>
<p><em type="italic">Møte med Arktisk Arena </em></p>
<p>Sametingsrådet hadde et digitalt møte 4. mars 2021 med representanter for Arktisk Arena, som er et internasjonalt skianlegg, og også et regionanlegg for Nord-Norge, innenfor nordiske grener. Det ønskes plassert på Storelva i Tromsø. Sametingsrådene Henrik Olsen og Hans Ole Eira deltok på møtet. På møtet ble planene for Arktisk Arena presentert av styreleder Hugo Bardo, og han la også vekt på viktigheten av å ha et samarbeid med Sametinget i utviklingen av dette skianlegget. Sametingsrådet ser positivt på prosjektet, men legger vekt på at samiske interesser, her spesielt hensynet til den eksisterende reindrifta og ivaretakelse av eventuelle samiske kulturminner i området, blir ivaretatt på en god og forskriftsmessig måte i prosessen.</p>
<p><em type="italic">Samarbeid med Tromsø IL </em></p>
<p>Tromsø IL har tatt initiativ til å opprette et formelt samarbeid med Sametinget. I den forbindelse hadde sametingsrådet et møte med representanter for ledelsen i Tromsø IL på Alfheim stadion 30. april 2021. Sametingsrådene Henrik Olsen og Silje Karine Muotka og politisk rådgiver Eirik Larsen deltok på møtet. Mulige samarbeidstema og samarbeidsformer ble diskutert. Sametingsrådet stiller seg meget positiv til dette initiativet, og la på møtet vekt på den viktige rollen og påvirkningen som Tromsø IL har og kan ha i utviklingen av et positivt og inkluderende samfunn i Nord-Norge, og også i landet ellers. Sametingsrådet vil følge opp dette videre med tanke på å få på plass et samarbeid med Tromsø IL.</p>
<p type="title" xml:lang="kal">7 Kulturminnevern</p>
<p>Samfunnsmål:</p>
<list><p type="listitem">Samiske kulturminner er viktige kilder til kunnskap om vår kulturhistorie og legger premisser for all planlegging og inngrep.</p>
</list><p>Sametinget har deltatt på Riksantikvarens regionalledersamling og presentert hovedtrekk ved Sametingets melding om kulturminner. Sametinget oppfordret videre Riksantikvaren til å bruke meldingen som styringsdokument og kunnskapsgrunnlag i sitt påbegynte arbeid med å utvikle nye vernestrategier.</p>
<p>Forvaltning av kulturminner</p>
<p>Mål for innsatsområdet:</p>
<list><p type="listitem">Samiske kulturminner forvaltes på grunnlag av egen historie og egne verdier.</p>
</list><p><em type="italic">Dispensasjon i forbindelse med oppgradering av lysløype på Kvaløya </em></p>
<p>Sametinget har behandlet en søknad fra Kvitfjellet skilag om dispensasjon etter kulturminneloven § 8 første ledd for oppgradering av turløype i Sørfjorddalen på Sør-Kvaløya, Tromsø kommune. Søknaden gjelder en eksisterende lysløypetrasé gjennom Sørfjorddalen, som brukes hele året av folk både fra bygda og andre turfolk. Den består i dag av tråkk over naturlig vegetasjon. Oppgraderingen innebærer at løypa får fast grusdekke i en bredde på 3 meter. Med ryddebelte blir bredden 5,3 meter, og den vil gå kant i kant med sikringssonen til lokaliteten ved sikringssonen til en automatisk fredet gammeboplass, som består av to boliggammetufter på en liten rabb. Tuftene er lite synlige. Etter Sametingets vurdering vil påføring av fast dekke i lysløypetraseen ikke medføre fare for økt slitasje og skade på kulturminnene. Gammetuftene ligger litt høyere i terrenget enn lysløypa og vil ikke bli berørt av tråkking og kantslått. Sametinget har også bedt om at kulturminnelokaliteten merkes i forbindelse med anleggsarbeidet. På bakgrunn av dette er søknaden om dispensasjon innvilget.</p>
<p><em type="italic">Skjøtsel og formidling av kulturminner - prosjekt </em></p>
<p>Riksantikvarens bevaringsprogram for utvalgte arkeologiske kulturminne (BARK) skal sikre et representativt utvalg av arkeologiske kulturmiljøer og tilrettelegge dem for publikum.</p>
<p>Sametinget har arbeidet videre med flere tilretteleggingsprosjekter innen dette programmet, delvis finansiert av Riksantikvaren. Ett av disse gjøres i samarbeid med Helgelandsmuseene, hvor det settes opp skilt med kulturhistorisk informasjon i Kvina i Lurøy kommune. På Lurøy fastland finnes mange samiske kulturminner og stedsnavn som viser til lang tids samisk bruk. Synliggjøring av samisk historie vil kunne bidra til økt kunnskap og revitalisering av samisk identitet. Offisiell åpning av prosjektet vil være høsten 2021.</p>
<p>Tilskudd til samisk kulturminnevern – søkerbaserte tilskudd</p>
<p>Mål for tilskuddsordningen - Samisk kulturminnevern:</p>
<list><p type="listitem">Samiske kulturminner synliggjøres, istandsettes og formidles som en ressurs for de samiske samfunnene og for allmennheten for øvrig.</p>
</list><p>Sametinget har mottatt 34 søknader til tilskuddsordningen. Den samlede søknadssummen var på over fire millioner kroner, mens det er 2,4 millioner kroner til fordeling. Deler av midlene er nå tildelt og mange prosjekter, innen formidling, kulturminneregistrering og bygningsvern, har fått tilsagn på hele eller deler av det omsøkte beløpet. Prosjektene er hovedsakelig fordelt i fylkene Trøndelag, Nordland og Troms og Finnmark.</p>
<p>Synliggjøring av den samiske kulturarven</p>
<p>Mål for innsatsområdet:</p>
<list><p type="listitem">Samiske kulturminner er grunnlag for kunnskapsproduksjon og verdiskaping.</p>
</list><p><em type="italic">Kulturminner i kommunene – KIK </em></p>
<p>I 2021 startet Sametinget et ettårig prosjekt som skal utarbeide kriterier for verneverdige samiske bygninger, og som skal bistå kommuner med å velge ut og ta med verneverdige samiske bygninger i sine kulturmiljøplaner. Sametinget er i dialog med flere kommuner og gir innspill i planarbeidet deres. Prosjektet er finansiert av Riksantikvarens KIK-prosjekt, kulturminner i kommunene. Sametinget i samarbeid med Troms og Finnmark fylkeskommune har søkt Riksantikvaren om prosjektmidler til å undersøke behovet for og organisering av en lokal og regional tjeneste for bygningsvernrådgivning. Søknaden er til behandling hos Riksantikvaren.</p>
<p xml:lang="dan">Bygningsvern</p>
<p>Mål for innsatsområdet:</p>
<list><p type="listitem">God kvalitet og tilfredsstillende vedlikehold på samiske antikvariske bygninger.</p>
</list><p><em type="italic">Automatisk fredete samiske bygninger </em></p>
<p>Sametinget disponerer årlig øremerkete midler fra Riksantikvaren til tilskuddsordningen <span type="quote">«fredete samiske bygninger i privat eie»</span>. I statsbudsjettet for 2021 er det i likhet med de tre siste årene, satt av seks millioner kroner som Sametinget kan benytte til dette formålet. Det er registrert 30 søknader for totalt 9,1 millioner kroner til tilskuddsordningen og tildelt 6,5 millioner kroner. Av disse er 24 istandsettingsprosjekter, fire er dokumentasjonstiltak og to tilskudd er gitt til kurs. De tildelte prosjektene er spredt på fylkene Nordland og Troms og Finnmark.</p>
<p><em type="italic">SKE - Statens kulturhistoriske eiendommer </em></p>
<p>Sametinget og fylkeskommunene er overført forvaltningsmyndighet for Statens kulturhistoriske eiendommer (SKE). Sametinget har bedt Riksantikvaren bidra i en prinsipiell avklaring av hvordan forvaltningsoppgavene av statens kulturhistoriske eiendommer skal fordeles mellom fylkeskommunene og Sametinget. Sametinget har gjennomført en befaring sammen med Finnmark fylkeskommune på NRK Sápmi i Karasjok i forbindelse med at eier ønsker å gjøre endringer på den fredete bygningen.</p>
<p xml:lang="nno"><em type="italic">Fartøyvern </em></p>
<p>Sametinget har forvaltningsansvar for samisk fartøyvern. Sametinget har startet et arbeid med å lage en forvaltningsplan for samisk fartøyvern. Det vil i første omgang være en foreløpig plan i påvente av prosessen med en nasjonal verneplan for små og åpne båter. Sametinget har ovenfor Riksantikvaren påpekt viktigheten av å starte arbeidet med å identifisere og registrere samiske fartøy og båter. Dette er en forutsetning for å kunne drive en målrettet forvaltning av den samisk båtarv.</p>
<p type="title" xml:lang="nno">8 Helse, sosial og barnevern</p>
<p>Samfunnsmål:</p>
<list><p type="listitem">Det samiske folk har god helse og mottar likeverdige tjenester tilrettelagt deres språklige og kulturelle bakgrunn, og deres rettigheter som urfolk.</p>
</list><p><em type="italic">Senteret for et aldersvennlig Norge og Eldreombudet </em>Sametingspresident Aili Keskitalo deltok i april i åpningen av Senteret for et aldersvennlig Norge og Eldreombudet. I sin hilsen poengterte hun viktigheten av at samiske eldre får helse- og sosialtilbud som er tilpasset samisk språk og kultur, og at nasjonale satsinger inkluderer det samiske perspektivet i sitt arbeid. Sametingspresidenten uttrykte også klare forventninger til at Eldreombudet og Senter for et aldersvennlig Norge favner om og tar vare på interessene til samiske eldre. Eldreombudet og Senter for et aldersvennlig Norges har nasjonale oppgaver i å ivareta eldres interesser og behov på alle felt, og er lokalisert til Ålesund. Hverken Eldreombudet eller Senter for et aldersvennlig Norge har samisk kompetanse og kunnskap om samiske eldre. Sametinget vil arbeide for at disse får mer kunnskap om samiske forhold generelt og samiske eldres situasjon spesielt. </p>
<p xml:lang="nno">Helse og omsorgstjenesten</p>
<p>Mål for innsatsområdet:</p>
<list><p type="listitem">Samiske pasienter mottar spesialisthelsetjenester der deres språklige og kulturelle bakgrunn har en naturlig plass, og samisk språk kan benyttes i behandlingssammenheng.</p>
</list><p xml:lang="fin">Spesialisthelsetjenesten</p>
<p><em type="italic">Videreutvikling av samisk spesialisthelsetjeneste </em></p>
<p>I arbeidet med videreutvikling av samisk spesialisthelsetjeneste har sametingspresident Aili Keskitalo hatt et møte med styreleder i Helse Nord RHF, Renate Larsen. I møtet ble det redegjort for begge parters oppfølging av strategien, og videre samarbeidsformer mellom Sametinget og Helse Nord. Sametingspresidenten viser til nødvendigheten av samisk innflytelse i organisering av tjenesten, og at det vil følges opp med sentrale myndigheter. Helse Nord redegjorde blant annet for at det opprettes arbeidsgrupper som ser på hvilke tiltak som må igangsettes. Sametinget er invitert inn i arbeidsgruppen, men har anbefalt at samiske fagfolk inviteres til å delta i arbeidet. Sametinget har i etterkant blitt informert om at det er etablert arbeidsgrupper i alle underliggende foretak i Helse Nord, som skal lage planer for hvordan man skal øke språk- og kulturkompetanse innenfor de enkelte foretakene.</p>
<p xml:lang="sma">Primærhelsetjenesten</p>
<p><em type="italic">Fag- og kompetanseutvikling i omsorgssektoren </em></p>
<p>Sametinget har hatt møte med Helsedirektoratet vedrørende tilskudd til samiske fagmiljøer i omsorgssektoren. Helsedirektoratet har sammen med Sametinget tildelt tilskudd til tre aktører; Várdobáiki samisk senter, Hamarøy kommune, og Sørsamisk helsenettverk/Åarjelsaemien healsoeviermie. Tilskuddene fra Helsedirektoratet er søknadsbaserte. Sametinget har bedt direktoratet å vurdere om tilskuddene kan bli en fast bevilgning, da det skaper større forutsigbarhet for institusjonene som skal bidra til fagutvikling i samiske områder. Videre løftet Sametinget opp behovet for å styrke status og rolle til Utviklingssenter for sykehjemstjenester for samisk befolkning, slik at de kan bistå med fagkunnskap til kommuner med samisk befolkning. Sametinget vil følge opp sakene videre.</p>
<p><em type="italic">Møte med Opptreningssenteret i Finnmark </em></p>
<p>Sametinget har hatt møte med Finnmárkku Lášmmodahttinguovddáš/Opptreningssenteret i Finnmark (OiF) for å diskutere mulig samarbeid og prosjekt. Opptreningssenteret i Finnmark er nå del av Helsepartner Nord Norge og har avtale med Helse Nord RHF. Institusjonen har medarbeidere med samisk språk, og de tilbyr også tolketjenester. De ønsker nå å styrke arbeidet med samisk språk og kultur, og kartlegge hvordan de kan jobbe mer aktivt med samiske pasienters medvirkning og brukerstyring og tilrettelegging for et språklig og kulturelt tilpasset tjenestetilbud for det samiske folk. OiF ønsker samarbeid og innspill fra Sametinget vedrørende tilbud og rehabiliteringstjenester for samiske brukere og pasienter.</p>
<p><em type="italic">Nasjonalt samisk helsenettverk </em></p>
<p>Helsedirektoratet har i samarbeid med Sametinget og samiske fagfolk opprettet et nasjonalt samisk helsenettverk. Formålet med dialognettverket er å sammen styrke fagutvikling i samisk helse. Sametinget håper at dette blir en arena hvor vi sammen kan rette fokus mot viktige spørsmål rundt samisk helse. Nettverket har hatt et informasjonsmøte hvor fylkeskommuner og noen andre organer innen helsesektoren deltok. Deltakerne informerte om sin organisasjon og aktuelle saker. Det er enighet om å avholde to møter i året.</p>
<p xml:lang="dan">Folkehelse</p>
<p><em type="italic">Endring av forskrift til helseregisterloven </em></p>
<p>I 2020 fremmet Regjeringen endringer i Helseregisterloven ovenfor Stortinget. Endringen medfører en felles nasjonal organisatorisk og teknisk løsning for helsedata, der også data fra alle befolkningsbaserte helseundersøkelser skal tilgjengeliggjøres, deriblant Helse- og levekårsundersøkelsen i områder med samisk og norsk bosetting (SAMINOR). Sametinget ble ikke orientert eller involvert før den kom til Stortinget, og Sametinget påpekte derfor at regjeringen ikke har fulgt opp konsultasjonsplikten. Loven følges av en forskrift som blant annet skal regulere hvilke befolkningsundersøkelser som skal tilgjengeliggjøres i plattformen. Sametinget og regjeringen har i konsultasjoner blitt enige om at SAMINOR ikke inkluderes i plattformen. Sametinget ber om å bli involvert hvis det legges om til nye vurderinger vedrørende SAMINOR.</p>
<p><em type="italic">Høringsinnspill til Strategi for forskning og innovasjon - Helse Nord </em></p>
<p>Sametinget har gitt innspill til ny forsknings- og innovasjonsstrategi i Helse Nord RHF for 2021-2025.</p>
<p>I strategien kommer det frem spesifikke overordnede prioriteringer basert på Nasjonal helse- og sykehusplan: Psykisk helse og rus, barn og unge, skrøpelige eldre og personer med kroniske lidelser.</p>
<p>Sametinget har påpekt at Helse Nord også må prioritere forskning og innovasjon hva angår samiske pasienter. Sametinget peker spesielt på behovet for forskning på tjenestetilbudet til samiske pasienter, blant annet tilgjengelighet til samiskspråklige og kulturelt tilrettelagte tjenestetilbud, utvikling av samiskspråklige behandlingstilbud, og muligheten til å bruke eget språk i behandling.</p>
<p>Samiskspråklig og kulturelt tilrettelagt tjenestetilbud er en forutsetning for kvalitet og pasientsikkerhet for samiske pasienter. Det bør gjenspeiles i Helse Nords strategier for forskning og innovasjon, siden økt kvalitet og pasientsikkerhet er en av målsettingene med strategien.</p>
<p><em type="italic">Møte med arbeidsgruppen i prosjektet <span type="quote" xml:lang="sme">«Selvmordsforebygging i Sápmi»</span> </em></p>
<p>Sametinget har hatt møte med SANKS ved Anne Silviken, om prosjekt for selvmordsforebygging i Sápmi, som er et prosjekt for å implementere <span type="quote" xml:lang="swe">«Plan för suicidprevention bland samer i Norge, Sverige och Finland»</span>. Silviken informerte om at prosjektet er i gang med å søke midler og danne en arbeidsgruppe. Prosjektet skal bli et større grenseoverskridende prosjekt hvor hovedmålsettingen er nettverksbygging og konkrete tiltak for å forebygge selvmord i Sápmi. De har allerede hatt en workshop/webinar med representanter fra både Norge, Sverige, Finland og Russland. Under dette ble det ytret et ønske om at alle sametingene engasjerer seg for selvmordsforebygging, Temaet må synliggjøres - også politisk, og det må anerkjennes at selvmord er et folkehelseproblem i Sápmi.</p>
<p><em type="italic">Senter for samisk helseforskning 20 års jubileum </em></p>
<p>Sametingspresident Aili Keskitalo har en hilsen til Senter for samisk helseforskning i anledning deres 20 års jubileum som publiseres i et jubileumshefte som utgis for anledningen. Hilsenen publiseres på nord-, lule- og sørsamisk og norsk.</p>
<p>En likeverdig barneverntjeneste</p>
<p>Mål for innsatsområdet:</p>
<list><p type="listitem">Samiske barns rettigheter og behov er sikret i møte med barnevernet.</p>
</list><p><em type="italic">Ny barnevernlov </em></p>
<p>Sametinget har konsultert Regjeringen på ny barnevernlov, med mål om at samiske barns rettigheter som urfolk skal synliggjøres og ivaretas både i lovens overordnede del og i øvrige aktuelle bestemmelse, samt omtales i proposisjonen og merknadene til de enkelte bestemmelser. I lovens formål er <em type="italic">barnets beste </em>lovens mest sentrale hensyn og førende prinsipp <em type="italic">. </em>Sametinget har i merknad til formålet fått synliggjort at samiske barn har et særlig vern som må vektlegges. Det medfører at barnets kultur, språk, etnisitet og religion må vektlegges i barnets beste-vurdering. </p>
<p>Sametinget har videre fått inn at samiske barns rettigheter fremgår i lovens formål som følger:</p>
<p><em type="italic">§ 1.8 Barns kulturelle, språklige og religiøse bakgrunn </em></p>
<p><em type="italic">Barnevernet skal i sitt arbeid ta hensyn til barnets etniske, kulturelle, språklige og religiøse bakgrunn i alle faser av saken. Samiske barns særskilte rettigheter skal ivaretas. </em></p>
<p>Bestemmelsen gjelder for alle faser i en barnevernssak, for all saksbehandling, handlinger og avgjørelser i barnevernet. Deriblant ved barnets medvirkning, ivaretakelse av retten til familieliv, vurdering av omsorgsovertakelse og vurdering av fosterhjem og barnevernsinstitusjoner. Bestemmelsens annet punktum fremhever samiske barns språklige og kulturelle rettigheter som urfolk</p>
<p>Sametinget ser at ny barnevernlov forutsetter styrking av kompetanse i barnevernet hva angår samiske barns rettigheter. Sametinget har konsultert kompetansekrav om samiske rettigheter og behov i forskrift for høyere utdanning innenfor barnevern, og andre utdanninger som ivaretar samiske barn, deriblant master i helsesykepleie.</p>
<p>Tilskudd til helse-, omsorg- og barnevernsprosjekter - søkerbasert tilskudd</p>
<p>Mål for tilskuddsordningen - Helse-, omsorg- og barnevernsprosjekter:</p>
<list><p type="listitem" xml:lang="nno">God helse og likeverdige helse-, omsorg- og barnevernstjenester</p>
</list><p>Sametinget har i perioden gitt tilskudd til Kirkens SOS til etablering av meldingstjeneste på samisk. Dette er et tilbud som er viktig for mennesker i en vanskelig situasjon. Kirkens SOS planlegger lansering over sommeren. Også Kautokeino kommune har fått tilskudd til oppstart av et fagnettverk <span type="quote">“Et samisk barnevern”</span>, som skal bidra til økt samisk kulturkompetanse der målet er en mest mulig enhetlig praksis. Nettverket består av barneverntjenestene i de samiske forvaltningskommunene, som skal bidra til å sikre at samiske barns rettigheter blir ivaretatt, uavhengig av hvor i landet barnet befinner seg. Bakgrunnen er at barneverntjenester i de samiske kommunene har rapportert at det er utfordringer med å ivareta samiske barns rettigheter på alle nivå, blant annet med å rekruttere samiske fosterhjem, sikre tilstrekkelig informasjon om språk- og kulturkompetanse blant ansatte.</p>
<p type="title">9 Urfolksrettigheter, internasjonalt samarbeid og likestilling</p>
<p>Samfunnsmål:</p>
<list><p type="listitem">Rettigheter som er anerkjent i FNs erklæring om urfolksrettigheter er implementert i lovverk og praktisk politikk.</p>
</list><p>Nordområdene</p>
<p>Mål for innsatsområdet:</p>
<list><p type="listitem">En bærekraftig utvikling for folkene som bor i nord.</p>
</list><p><em type="italic">Arktisk råd </em></p>
<p>Sametingspresident Aili Keskitalo deltok på det 12. ministermøtet i Arktisk råd i Reykjavik den 20. mai 2021. Taletiden ble brukt til å støtte opp om at urfolks ungdom får en sterkere stemme i det arktiske samarbeidet. Klimaendringer påvirker framtiden, og da må ungdom tas med i beslutningsprosesser. Det er Russland som overtar formannskapet etter Island i den kommende to års perioden, og sametingspresidenten ønsket velkommen en satsning på kulturell og sosial utvikling for folkene som bor i nord, og håper at det vil føre til et løft og utvikling for de samiske språkene som snakkes på Kolahalvøya.</p>
<p xml:lang="nno"><em type="italic">Webinar om klimasmart Barentsregion </em></p>
<p>Sametingsråd Silje Karine Muotka åpnet 27. april 2021 webinaret om politikk og investeringer for en klimasmart Barentsregion i 2050. Utenriksminister Ine Eriksen Søreide og klima- og miljøminister Sveinung Rotevatn deltok på åpningen. I åpningsinnlegget viste Muotka til at urfolk må være en del av den framtidige løsningen, og at urfolks kunnskap må vektlegges sammen med annen relevant vitenskap.</p>
<p><em type="italic">Europapolitisk forum - status og veien videre </em></p>
<p>Kommunal- og moderniseringsdepartement (KMD) og Utenriksdepartementet (UD) har bestemt at Europapolitisk forum skal videreføres med ett møte i året, på høsten. Forumet skal være et dialogforum, ikke et beslutningsforum. Sametinget får oppnevne to medlemmer. Den administrative kontaktgruppen legges ned. Det administrative arbeidet organiseres på en annen måte og skal ikke være en del av mandatet til Europapolitisk forum. Første møte, etter at mandatet er endelig godkjent politisk i KMD og UD, er planlagt avholdt i oktober eller november 2021.</p>
<p><em type="italic">Halvårlig møte mellom Sametinget og Kommunal- og moderniseringsdepartementet </em></p>
<p>Sametingsrådet og politisk ledelse fra Kommunal- og moderniseringsdepartementet avholdt det faste halvårlige møtet 19. mars 2021. På sakslista var blant annet koronapandemien og virkninger på det samiske samfunn. Det var viktig å få formidlet tilbakemeldinger fra grensekommunene og hvordan virkemidlene for næringslivet treffer i de samiske områdene. Sikkerhetshensyn med fokus på stengte veier og mulighet for transitt via Finland ble også drøftet. Det var også viktig å få fram den manglende kulturstøtten til samiske kunstnere og de spesielle utfordringer som ligger i et grenseoverskridende kulturliv. I tillegg ble det videre arbeidet med SRUII tatt opp. Det er viktig å holde fokus på den videre prosessen etter at lovforslaget om konsultasjoner nå er sendt Stortinget.</p>
<p>Urfolksrettigheter</p>
<p>Mål for innsatsområdet:</p>
<list><p type="listitem">FNs erklæring om urfolks rettigheter er implementert i lovverk og praktisk politikk.</p>
</list><p><em type="italic">FNs Permanente Forum for Urfolkssaker </em></p>
<p>Den 20. sesjonen til Permanent Forum for Urfolkssaker (UNPFII20) ble avholdt digitalt i perioden 19.-30. april. I forkant av forumet koordinerte arktisk region sine innlegg. Sametingspresident Aili Keskitalo hold et felles innlegg 21. april 2021 med fokus på pandemi og utfordringer ved stengte grenser i Sápmi. Hun holdt også en innledning om urfolks statistikk 28. april 2021 under sidearrangementet, som Sametinget i samarbeid med Norges institusjon for menneskerettigheter (NIM) arrangerte under forumet. Sametingspresident Aili Keskitalo deltok også under den arktiske dialogen i forkant av forumet. Under webinar 31. mars 2021 holdt sametingspresidenten innlegg med fokus på hvordan urfolk kan bidra i prosesser som kan gi grunnlag for fred og sikkerhet i FN.</p>
<p xml:lang="dan">Likeverd og solidaritet</p>
<p>Mål for innsatsområdet:</p>
<list><p type="listitem">Det vises solidaritet med andre urfolk.</p>
</list><p><em type="italic">Møte med utviklingsministeren </em>Sametingspresident Aili Keskitalo møtte utviklingsminister Dag-Inge Ulstein i Utenriksdepartementet 23. april 2021. Her ble Sametingets solidaritet med andre urfolk drøftet, samt ivaretakelse og prioriteringer av urfolks rettigheter i norsk utviklingspolitikk, herunder norske tilskuddsordninger og norske investeringer i urfolksområder. Menneskerettigheter og bærekraftig utvikling var i fokus. Utviklingsministeren har ansvaret for Norad og Norfund, og Sametinget ble oppfordret til å avholde separate møter med de institusjonene. Det ble fulgt opp med et møte mellom NORAD, IWGIA, og Sametinget 30. april 2021. Møtet med Norfund er berammet til 4. juni 2021. </p>
<p xml:lang="nno"><em type="italic">Stortingshøringen om Statens pensjonsfond - utland 2021 </em></p>
<p>Sametingspresident Aili Keskitalo deltok på høringen til Stortingets finanskomité om Statens pensjonsfond - utland 3. mai 2021. Her ble det framhevet at Oljefondet ikke bør investere i børsnoterte selskaper som ødelegger urfolks kultur og leveområder. Derfor bør Oljefondets etiske retningslinjer for observasjon og utelukkelse av selskaper inneholde en referanse til urfolks rettigheter. Saken behandles i Stortinget i juni.</p>
<p>Likestilling</p>
<p>Mål for innsatsområdet:</p>
<list><p type="listitem">Et likestilt samisk samfunn med like rettigheter og muligheter for alle.</p>
</list><p><em type="italic">Markering av den internasjonale kvinnedagen </em></p>
<p>Sametinget markerte den internasjonale kvinnedagen 8. mars med videohilsen fra sametingspresident Aili Keskitalo på Sametingets sosiale medier-kanaler. Hun deltok også med digital appell på 8. mars-arrangement i regi av Oslo kvinnesaksforening og med videohilsen til arrangement i regi av Sámi NissonForum.</p>
<p xml:lang="rmn"><em type="italic">Partshjelpsaken </em></p>
<p>Sametinget har vært partshjelpere for to saksøkere, som har reist søksmål mot sin oppvekstkommune for manglende beskyttelse mot vold og overgrep i oppveksten. Søksmålet har fått et rettslig forlik, hvor saksøkere er tilkjent erstatningssum på til sammen 4,5 millioner kroner. Sametingsrådet vil fortsette arbeidet med å sikre samiske barn rett til en oppvekst uten vold og overgrep.</p>
<p><em type="italic">Åpning av nytt Alternativ til vold-kontor </em></p>
<p>Sametingspresident Aili Keskitalo deltok 23. mars 2021 med digital åpningshilsen på åpningen av nytt Alternativ til vold-kontor i Alta. Kontoret vil være et viktig tilskudd i behandlingstilbudet for samiske voldsutsatte og voldsutøvere.</p>
<p><em type="italic">Regjeringens handlingsplan mot vold i nære relasjoner </em></p>
<p>Sametingspresident Aili Keskitalo deltok 10. mars 2021 i innspillsmøte med justisminister Monica Mæland og flere relevante aktører om utarbeidelsen av Regjeringens handlingsplan mot vold i nære relasjoner. Sametingspresidenten løftet frem behov for tiltak tilpasset samisk språk og kultur, og de utfordringene på feltet som det samiske samfunn står ovenfor. Sametingsrådet er i konsultasjoner med Regjeringen om tiltak til handlingsplanen. Lansering er planlagt i juni 2021.</p>
<p xml:lang="eng"><em type="italic">Deltakelse under Kvinnekommisjonen (Commission on the Status of the Women/CSW) </em></p>
<p>Sametingspresident Aili Keskitalo deltok som en av Norges offisielle delegater under den 65. sesjonen av kvinnekommisjonen (CSW65), som ble arrangert 15.- 26. mars 2021. Det overordnede temaet for sluttdokumentet var kvinners deltagelse i det offentlige liv, samt eliminering av vold. Norges offisielle delegasjon deltok virtuelt, inkludert sametingspresidenten. Sametingspresidenten deltok på digitale forberedelsesmøter, samt delegasjonsmøter. Sametinget satte søkelys på urfolkskvinners situasjon og status, og spilte inn tekst til sluttdokumentet. Sluttdokumentet ledet til slutt til et resultat med svak fremgang, men med styrket språk om urfolkskvinner, klima, Covid-19 og kvinner, fred og sikkerhet. Om urfolkskvinner ble det forhandlet frem to enkeltstående paragrafer om deres deltagelse i beslutningsprosesser og om beskyttelse mot diskriminering.</p>
<p>Parallelt med forhandlingene i CSW ble det arrangert nasjonale sidearrangementer. Sametingsråd Mikkel Eskil Mikkelsen deltok i en digital panelsamtale 25. mars 2021, som omhandlet resultatene av forhandlingene og hvordan komme videre. Mikkelsen fokuserte spesielt på urfolkkvinners utfordringer, og hvordan dette var koblet til årets hovedtematikk.</p>
<p type="title">10 Samarbeidsavtaler</p>
<p>Samfunnsmål:</p>
<list><p type="listitem">Et styrket samisk språk, kultur og samfunnsliv.</p>
</list><p xml:lang="nno"><em type="italic">Samarbeidsavtale med Museumsforbundet </em></p>
<p>Sametinget har inngått en samarbeidsavtale med Museumsforbundet. De er i ferd med å ansette en rådgiver i prosjektstilling tilknyttet Norges museumsforbund - Samisk museumslag. Formålet med stillingen er å styrke Samisk museumslag/Samisk museumsnettverk (SML) sin kapasitet til å videreutvikle det faglige samarbeidet mellom de samiske museene.</p>
<p><em type="italic">Samarbeidsavtale mellom Sametinget og Troms og Finnmark fylkeskommune </em></p>
<p>Sametingsråd Silje Karine Muotka har 29. april 2021 deltatt på møte med politisk ledelse i Troms og Finnmark fylkeskommune. Det foreligger et utkast til avtale som Sametinget har respondert på. Sametinget venter nå på revidert avtaleutkast fra fylkeskommunen. Arbeidet er noe forsinket fra begge parters side, men det forventes at avtalen vil være klar til behandling på Sametingets plenum i desember.</p>
<p xml:lang="est">Regionalt samarbeid</p>
<p>Mål for innsatsområdet:</p>
<list><p type="listitem">Et aktivt og målrettet samarbeid med regionale og lokale myndigheter for å styrke og utvikle samisk kultur, språk og samfunnsliv.</p>
</list><p><em type="italic">Alta kommune </em></p>
<p>4. mars 2021 ble det gjennomført en fagdag mellom Alta kommune og Sametinget. Tema for fagdagen var drøftinger rundt utfordringer og muligheter i samarbeidsavtalen. I forkant av fagdagen avholdt Alta kommune og sametingsrådet folkemøte, hvor befolkningen i Alta var invitert til å komme med innspill til samarbeidsavtalen.</p>
<p>I mars 2021 ble det også gjennomført et møte, hvor partene har diskutert samiske barnehageplasser og en eventuell utvidelse av tilbudet. Bakgrunnen for møtet var status etter det årlige barnehageopptaket, som viser at det fortsatt ikke er mange nok barnehageplasser til samiske barn. Sametinget la frem bekymring for at samiske barn må gå i norsk barnehage og ikke vil kunne styrke, utvikle og bruke samisk språk i barnehagen. Sametinget har en forventning om at dette løses i nærmeste fremtid.</p>
<p><em type="italic">Tromsø kommune </em></p>
<p>Sametinget og Tromsø kommune har hatt et møte i mai hvor tema var Samisk Hus og samarbeidsavtalen. Det er enighet om innholdet i ny samarbeidsavtale. Det planlegges markering og signering av denne i juni. Det er en egen prosjektgruppe som jobber med Samisk Hus-prosjektet, blant annet med finansering og eierskapsform.</p>
<p>I tillegg til arbeidet med å revidere samarbeidsavtalen har Sametinget sendt høringsinnspill til forslaget om igangsettelse av samisk klasse på ungdomstrinnet i Tromsø. Forslaget innebærer at det igangsettes et tentativt tilbud om samisk klasse, som gir undervisning i minimum to fag etter læreplan LK20-Samisk. Dette er et prøveprosjekt for perioden 2021-2024. Sametingsrådet hadde et møte med Utdanningskomiteen, hvor tema var opprettelsen av samisk klasse på ungdomstrinnet. Sametinget er positiv til at det igangsettes en egen samisk klasse for ungdomstrinnet for å sikre et helhetlig opplæringstilbud i samisk 1.- 10. trinn. Sametinget er opptatt av at samisk opplæringstilbud holder høy faglig kvalitet, og at kommunen vurderer et samarbeid med Sámi allaskuvla for å styrke samiskopplæringen.</p>
<p><em type="italic">Oslo kommune </em></p>
<p>Sametinget og Utdanningsetaten i Oslo hadde møte i mai 2021 der man drøftet aktuelle saker med bakgrunn i samarbeidserklæringen. Oslo kommune har laget strategiplan for videreutvikling av samisk opplæringstilbud i Osloskolen, som skal til politisk behandling i Oslo bystyre i 2021. Sametingets tilbakemelding om strategiplanen var at planen er grundig. Sametinget avventer tilbakemelding fra Oslo kommune i denne saken.</p>
<p>Sametinget er orientert om prosessen med ansettelsen av ny avdelingsleder for samisk opplæringstilbud i Osloskolen og at stillingen er utlyst på nytt. Oslo kommune har søkt om tilskudd fra Sametinget til utforming av samisk profil på Nedre Bekkelaget skole, som fra høsten 2021 blir den nye profilskolen for samisk opplæringstilbud. Den samiske profilen skal utformes med inspirasjon fra ulike landskap og kunstuttrykk, slik at samiske barn og elever kan kjenne igjen sin egen identitet og kultur. Til dette arbeidet skal det samiske miljøet involveres.</p>
<p><em type="italic">Bodø kommune </em></p>
<p>På bakgrunn av samarbeidsavtalen mellom Sametinget og Bodø kommune skal det gjennomføres administrative møter for oppfølgning av avtalen. Det har vært et møte i april 2021, hvor agenda var planlegging av det politiske møtet som skal gjennomføres i juni. Andre aktuelle temaer som ble drøftet under møtet var Bodø2024 og tiltak innenfor helse og sosial tilrettelagt for samiske eldre.</p>
<p><em type="italic">Hammerfest kommune </em></p>
<p>Hammerfest kommune og Sametinget hadde i 2019 intensjon om å etablere samarbeid om samiske saker gjennom en egen samarbeidsavtale. Under disse innledende samtalene ble det avklart at Hammerfest kommune ville vente med inngåelse av en eventuell samarbeidsavtale med Sametinget, inntil kommunesammenslåingen var realisert mellom Hammerfest og Kvalsund kommuner. I mai 2021 har Sametinget og Hammerfest kommune tatt opp igjen arbeidet med samarbeidsavtalen, og blitt enige om å gå videre i prosessen. Sametinget skal lage første forslag til samarbeidsavtale, som skal oversendes til Hammerfest kommune i mai/juni 2021.</p>
<p><em type="italic">Trondheim kommune </em></p>
<p>I april og mai 2021 har partene ferdigstilt innholdet til ny samarbeidsavtale mellom Sametinget og Trondheim kommune. Det planlegges markering i forbindelse med signering av samarbeidsavtalen før sommeren 2021. Formålet med avtalen er å skape et langsiktig og forpliktende samarbeid mellom partene i saker som omhandler samer og revitalisering, bevaring og utvikling av samisk språk og kultur i Trondheim.</p>
<p><em type="italic">Sør-Varanger kommune </em></p>
<p>Sør-Varanger kommune skriver i et brev til Sametinget 10. mars 2021 at de ikke kan følge opp arbeid med samarbeidsavtale nå. En prinsipiell avgjørelse om inngåelse av samarbeidsavtale med Sametinget avventes til korona-krisen er ferdig. Kommunen vil ta kontakt med Sametinget for å avklare en tidsplan på et senere tidspunkt, og mest sannsynlig etter sommeren 2021.</p>
<p type="title">11 Andre tiltak</p>
<p><em type="italic">Rapportering på Sametingets digitaliseringsstrategi </em></p>
<p>Sametingets digitaliseringsstrategi ble vedtatt i Sametinget 6. desember 2018. Sametingsrådet vedtok 26. mars 2019 handlingsplan for 2019-2021, for å følge opp denne strategien. Det største prosjektet i handlingsplanen er innføring av et helhetlig tilskuddsforvaltningssystem. Sametinget har i 2020 signert kontrakt med Innovit. Systemet er planlagt å tas i bruk for alle tilskuddsordningene i Sametinget innen 31. desember 2021.</p>
<p>Andre prosjekter knyttet til handlingsplanen som enten er påbegynt eller gjennomført er:</p>
<list><p type="listitem">Innføring av OmegaT, et støttesystem for oversetting av dokumenter.</p>
<p type="listitem">Ny nettside for Sametinget og nytt intranett.</p>
<p type="listitem">Innføring av elektronisk signatur.</p>
<p type="listitem">Digitalisering av bilagsføringen i regnskapet.</p>
<p type="listitem">Digisak, digitalt system for tilskuddssøknader for Riksantikvaren.</p>
</list><p xml:lang="tur"/>
<p>Koronasituasjonen satte fart på digitaliseringen av samfunnet. Sametinget har gjennomført flere digitale plenums- og komitémøter og de fleste rådsmøtene har vært digitale. Sametinget har en desentralisert kontorstruktur og er vant til å holde møter digitalt. Dette medførte at overgangen til hjemmekontor etter nedstengingen i mars 2020 gikk bra. Erfaringen fra koronasituasjonen som gjelder digitalisering vil bli tatt med i det videre arbeidet i oppfølgingen av Sametingets digitaliseringsstrategi.</p>
<p type="title">12 Politisk nivå</p>
<p>Samisk parlamentarisk råd</p>
<p>Sametinget i Norge leder Samisk parlamentarisk råd (SPR) fra 25. januar 2021. Det er avholdt ett digitalt styremøte denne perioden, 19. april 2021. Saker som har vært til behandling, utenom faste saker, var oppnevning av medlemmer til språkseksjonene i Giellagáldu.</p>
<p>I tillegg er det avholdt ett samrådsmøte, 26. mars 2021, mellom styret og Samerådets president og administrasjon. Saker til diskusjon var deltakelse og statusrapportering fra internasjonale møter.</p>
<p>Foreløpig plan for parlamentarikerkonferansen er at den avholdes i Anár/Inari i Finland 13.- 14. august 2021. Sametinget i Finland står som arrangør.</p>
<p>SPR var representert på den 14. arktiske parlamentarikerkonferanse arrangert av Stortinget digitalt 13.- 14. april 2021. Sametingspresident Aili Keskitalo åpnet konferansen sammen med Stortingets president. I åpningsinnlegget ble Covid-19-problematikk drøftet sammen med klimaendringer, etiske retningslinjer for investeringer i Arktisk og det internasjonale tiåret for urfolks språk. I debattene i programmet tok de samiske representantene ordet for å gi ytterligere perspektiver på Covid-19-påvirkning, Arktis i 2050, klimaendringer og bærekraftige selskaper i Arktis.</p>
<p>Konferansen vedtok en slutterklæring som kommer med klare oppfordringer til regjeringene i Arktis-regionen om blant annet å styrke klimasamarbeidet, øke tilgjengeligheten for digital infrastruktur og lytte til unge stemmer. Slutterklæring sendes til regjeringene og parlamentene i de arktiske landene og EU, samt til Arktisk råd.</p>
<p>SPR deltok også på møte i den permanente arktiske parlamentarikerkomiteen 25. februar 2021. Saker til behandling, utenom faste saker, var forberedelse av parlamentarikerkonferansen og godkjenning av slutterklæring. Komiteen møtes tre-fire ganger årlig og består av én til to medlemmer fra hvert av medlemsparlamentene. SPR har permanent deltakerstatus i komiteen. Sametingspresident Aili Keskitalo deltok for SPR.</p>
<p>Sametingsrådet</p>
<p><em type="italic">Riksrevisjonens revidering av sametingsrådets styringssystem for måloppnåelse </em></p>
<p>I mai 2019 oversendte Sametinget revisjonsrapport om sametingsrådets styringssystem for måloppnåelse. Riksrevisjonen konkluderte med at det var en del mangler med sametingsrådet styringssystemer og anbefalte sametingsrådet å utforme rutiner for planmessig gjennomføring av plenumsvedtak. Sametingsrådet har rapportert tilbake til Riksrevisjonen at det er iverksatt flere tiltak i ulike deler av administrasjonen på bakgrunn av Riksrevisjonens anbefalinger, blant annet:</p>
<list><p type="listitem">Det er startet et arbeid med en overordnet strategiplan for hele administrasjonen.</p>
<p type="listitem">Sametingsrådet har begynt omleggingen av rapporteringen til i større grad å rapportere på resultater mot måloppnåelse. Dette er et arbeid som vil ta tid å få gjennomført på alle nivåer.</p>
<p type="listitem">Sametinget skal investere i et nytt tilskuddsforvaltningssystem som skal effektivisere tilskuddsforvaltningen og systemet skal bidra til innsamling av data for vurdering av måloppnåelse.</p>
<p type="listitem">Det har ikke blitt gjennomført en overordnet risiko- og vesentlighetsvurdering som ivaretar Sametingets egenart tidligere. Planen er å gjøre dette etter at de overordnede strategiene er på plass.</p>
<p type="listitem">Det er uttrykt som et mål for sametingsrådet at alle saker som skal følges opp politisk behandles slik at saksbehandlingen er dokumentert og sporbar. Det er utarbeidet rutiner som sikrer at saksbehandler journalfører saker, dokumentene kvalitetssikres av fagavdelingen og ledergruppen før saken fremmes for sametingsrådet.</p>
<p type="listitem">Sametinget har utarbeidet nye rutiner for oppfølging av nye saker som blir fremmet ved hver plenumssamling.</p>
<p type="listitem">Sametingsrådets målsetting er at nytt økonomireglement skal vedtas i løpet av første halvår 2021.</p>
</list><p>Riksrevisjonen har i brev til plenumsleder sagt at de mener at summen av sametingsrådets tiltak er egnet til å forbedre styringssystemet slik at det blir mer hensiktsmessig for å sikre måloppnåelse og at saken avsluttes. Sametingsrådet vil fortsette arbeidet med å forbedre styringssystemet også fremover <em type="italic">Faglig analysegruppe for samisk statistikk </em>Faglig analysegruppe for samisk statistikk ble nyoppnevnt i oktober 2020. På grunn av organisasjonsmessige forhold trakk alle medlemmene seg fra gruppen i første kvartal 2021. Kommunal- og moderniseringsdepartementet og Sametinget vil nå vurdere ulike modeller for det videre arbeidet med samisk statistikk. </p>
<p>Sametingets eldreråd</p>
<p>Sametingets eldreråd har hatt ett digitalt møte i perioden. Sametingets eldreråd behandlet sak om strategidokumentet Spesialisthelsetjenester for den samiske befolkningen, som Helse Nord RHF har utarbeidet i samarbeid med Sametinget og samiske fagfolk. Eldrerådet er særlig opptatt av organisering av Sámi klinihkka, og vedtok å sende en henvendelse i saken til Helse Nord.</p>
<p>Sametingets eldreråd vedtok å invitere kommunale eldreråd i samisk forvaltningsområde til digitalt dialogmøte i juni 2021. Leder for Utviklingssenter for sykehjemstjenester samisk, Kristine Grønmo inviteres til møtet. Videre er eldrerådet opptatt av kontakt med eldre på svensk og finsk side av Sápmi, og Eldrerådet vil ta initiativ til mulig samarbeid over landegrensene. På møtet vedtok også eldrerådet innspill til Eldrepolitisk program 2022-2025 for Nordland fylkeskommune.</p>
<p type="title" xml:lang="nno">13 Administrativt nivå</p>
<p><em type="italic">Revisjon av årsregnskapet for Sametinget 2020 </em></p>
<p>Vedlagt følger revisjonsberetningen for Sametingets årsregnskap for 2020. Riksrevisjonen har revidert virksomhetens regnskap i samsvar med lov og instruks om Riksrevisjonen og internasjonale standarder for offentlig revisjon.</p>
<p>Riksrevisjonen har revidert Sametingets årsregnskap for 2020. Årsregnskapet består av ledelseskommentarer, oppstilling av bevilgningsrapportering og virksomhetsregnskap, inklusive kontantstrømoppstilling og noter til årsregnskapet for regnskapsåret avsluttet per 31. desember 2020. Virksomhetsregnskapet viser at resultatet av periodens aktiviteter er 6 172 631 kroner.</p>
<p>Etter Riksrevisjonens mening gir Sametingets årsregnskap et dekkende bilde av virksomhetens disponible bevilgninger for 2020 og kapitalposter per 31. desember 2020, i samsvar med regelverket for økonomistyring i staten. Riksrevisjonen mener videre at virksomhetsregnskapet gir et dekkende bilde av virksomhetens resultat for 2020 og av eiendeler, gjeld og statens kapital per 31. desember 2020, i samsvar med statlige regnskapsstandarder (SRS).</p>
<p type="title">14 Kunngjøring av nye saker – oppfølging</p>
<p>Sametingsrådets oppfølging av nye saker som er meddelt i plenum under sak 3/21.</p>
<p xml:lang="sme"><em type="italic">Forslag 1 - Representant Beaska Niillas, NSR </em></p>
<p>Samiske barns rettigheter i helsetjenesten</p>
<p>Samiske tilbud er en rettighet man har fra fødselen til graven. Opplæring og kunnskap i et barns språk starter allerede fra første dag og det er viktig at barn og unge fra begynnelsen av får riktig og samisk tjeneste. Dette er viktig både for språkutvikling, identitetsbygging og for verdsetting av samiske språk. Når vi fortsatt hører om blant annet at barn ikke får helsetjenestetilbud på samisk, at foreldre må fungere som tolker, språkundersøkelser gjennomføres på norsk og med det gir feil resultat i forhold til deres førstespråklighet, og endatil at voksne blir beordret til å snakke norsk med sine barn <span type="quote">«for at barnets utvikling i norsk språk»</span> ikke lider. Et slikt system og praksis viderefører både barna, ungdommen og de voksne, ideologien om at det samiske språket ikke er like mye verdt som det norske språket. Dette er undertrykking og systematisk diskriminering, og alt dette er eksempler som vi dessverre har hørt om i flere tiår. Derfor er det viktig at både kommuner og helsesektoren øyeblikkelig begynner å prioritere og å sørge for at samiske barn får riktig og gode tjenester i alle ledd slik at det samiske samfunnet heller kan utvikle seg som samfunn og ikke måtte til evig tid krangle til seg sine grunnrettigheter.</p>
<p><em type="italic">Sametingsrådets oppfølging: </em></p>
<p>Sametingsrådet erkjenner at samiske barns språklige og kulturelle rettigheter ikke ivaretas tilstrekkelig i helsetjenestene. Språket er en av grunnpilarene i den samiske kulturen. At språket forvaltes på riktig måte, er derfor av helt fundamental betydning for det samiske folket.</p>
<p>Sametingsrådet er bekymret for at fagfolk som skal gi tjenester til samiske barn har manglende kunnskap om samiske barns språk og behov. I NOU 2016:18 Hjertespråket vises det til at kompetanse hos kommunenes helsestasjoner til å vurdere språkutvikling hos samiske barn og veiledning av foreldre vil være viktig. Oppfølging av språkutvikling hos barn handler først og fremst om tidligst mulig å avdekke om barnet har utfordringer med taleutvikling, slik at tiltak kan settes inn så tidlig som mulig.</p>
<p>Sametinget har i arbeid med ulike helsereformer fått synliggjort samiske barns rett til eget språk og kultur, både i kommunehelseloven, helseforetakslover og barnevernslov, og i forskrifter til alle høyere utdanninger innenfor helse og barnevern. I utdanningsforskriftene fremgår det at samers status som urfolk, og deres rettigheter og behov skal ivaretas i utdanninger som medisin, psykologi, mastergrad i sykepleie og barnevern, og helsesykepleier. Helsesykepleier skal blant annet ha avansert kunnskap om samiske barns rett til samisk språk, og om oppfølging av barnets språkutvikling, om nødvendig i samarbeid med andre instanser. Dette medfører at kommuner som har ansvaret for samiske barns språklige oppfølging, må ha nødvendig kompetanse i samisk språk.</p>
<p>Sametingsrådet vil arbeide videre for å styrke oppfølging av samiskspråklig barn innenfor helsestasjonsoppfølging. Sametingsrådet har samiske barn som tema når samarbeidsavtaler med kommuner inngås. Deriblant er det et særlig fokus på helsestasjonsoppfølging, inkludert språkforståelse og språkutvikling for de yngste samiske barna. Sametinget vil følge dette opp med kommuner, og oppfordre til at ivaretakelse av samiske barns språklige rettigheter, er et vesentlig moment ved ansettelse av helsesykepleiere. Sametingsrådet fastslår også at bruk av tolk ikke er tilstrekkelig ved oppfølging av samiske barns språkutvikling.</p>
<p><em type="italic">Forslag 2 - Representant Lars Filip Paulsen, Høyre </em></p>
<p>Samisk videregående skole i lulesamisk område</p>
<p>Oalgesbelludahka/Høyre viser til Nordområdemeldingen Meld. St. 9 (2020 –2021) Melding til Stortinget Mennesker, muligheter og norske interesser i nord.</p>
<p><span type="quote">«Fylkeskommunene har et avgjørende samfunnsansvar som tilrettelegger av et godt samarbeid mellom videregående opplæring, fagskoler og nøkkelindustrier for å møte regionale kompetansebehov. Behovet for god grunnkompetanse og utdanning på minimum videregående nivå er voksende. Det utgjør en grunnleggende forutsetning for å sikre likeverdige levekår for alle, men også for å møte arbeidskraftbehovet i både privat og offentlig sektor»</span></p>
<p>Utfordringer; Meldingen påpeker mangelen på kompetent arbeidskraft i offentlig og privat sektor som en stor utfordring. Arbeidslivet endrer seg raskt og stiller økende krav til kompetanse. Stadig flere jobber krever formell utdanning, gjerne kombinert med spisskompetanse. Samtidig blir det stadig færre jobber som ikke krever formell utdannelse, og konkurransen om disse jobbene blir sterkere. Uten fullført og bestått videregående opplæring, risikerer unge å møte betydelige problemer med å oppnå en stabil tilknytning til arbeidslivet.</p>
<p>Utdanning og kompetansebygging er noe av det unge i nord er mest opptatt av. Det er viktig for fremtiden i Nord-Norge at utdanningsinstitusjonene i nord er sterke og konkurransedyktige. Arbeidsmarked, boligpolitikk og utdanning må ses i sammenheng. Det må være dialog med næringsliv om relevante kompetansekrav. Skoleelever bør tilbys praksis i arbeidslivet, og det bør være næringslivsdager på skolene, slik at man tenker innovasjon og ideer fra tidlig skolegang. Fleksible løsninger for utdanning i nærområdet vil gjøre at flere blir i nord. Desentralisert videregående og tilgjengelig høyere utdanning betyr demokratisering av kunnskap.</p>
<p>Stipendordningen for elever i videregående og studenter er ikke god. Borteboerstipendet er altfor lite, det dekker ikke kostnader til å bo engang. Dette kan skape et klasseskille, der noen ikke tar seg råd til å gå på videregående skole eller studere. Det bør være tilbud om utdanning og videregående skole nær der man bor, fordi det er der man har tilknytning. Mange elever må pendle i timevis på dårlige veier til nærmeste videregående skole. Det er tungt og skaper et dårligere utgangspunkt for dem. De får mindre tid til å gjøre lekser, henge med venner, drive på med sport og lignende. De må ofte veldig tidlig opp på morgenen, og får da problemer med søvn og døgnrytme. Om du har en god dag eller ikke, kan bli bestemt av om du klarte å få den ene timen søvn på bussen eller ikke. Arbeidere får reisefradrag som kompensasjon. Noe lignende burde vært gjort for elever. Da ville flere fullføre videregående og ta utdannelse.</p>
<p>Hva så med videregående opplæring for (samiske) elever i lulesamisk område?</p>
<p>Oalgesbelludahka/Høyre viser også til NOU 2018:15 Kvalifisert, forberedt og motivert Et kunnskapsgrunnlag om struktur og innhold i videregående opplæring.</p>
<p xml:lang="vep"><span type="quote">«Samisk språkkompetanse viktig for identiteten til samisk ungdom. Norge er gjennom ILOkonvensjonen og FNs deklarasjon for urfolks rettigheter forpliktet til å føre en politikk som styrker og bevarer samisk kultur og språk. Sametinget skal påse at myndighetene legger til rette for at den samiske befolkningen har nødvendig språklig og kulturell kompetanse til å utvikle samiske samfunn og næringsliv. Sametinget fastsetter læreplaner i samiske språk i grunnopplæringen og samiske fag i videregående opplæring og samisk innhold i de ordinære læreplanene. Samisk ungdom anser samisk språkkompetanse som meget viktig og er den viktigste faktoren for å bli identifisert som same, mens de som ikke behersker språket opplever at de blir ekskludert og at deres samiske identitet ikke blir anerkjent»</span>.</p>
<p>Oalgesbelludahka/Høyre ønsker at innholdet ei nærliggende videregående skole i lulesamisk område tar høyde for muligheter og utfordringer som er beskrevet i Nordområdemeldingen. Spesielt er det behov for styrking av samiskspråklig opplæring, kultur og historie, samisk helse og natur og miljø i et urfolksperspektiv som beskrevet i Nordområdemeldingen. Samisk språk og kultur må bli det viktigste studietilbudet, men også andre fagutdanninger som lokalt næringsliv har behov for vil være viktig.</p>
<p>Sammenhengen mellom næringsliv og kompetanse er grundig omtalt i nordområdemeldingen (kapittel 5). Regjeringen er opptatt av å styrke samspillet mellom næringslivet, akademia, og innovasjons- og forskningsmiljøer og ha gode ordninger som stimulerer næringslivets FoU-aktivitet (punkt 5.7.1 s.113). Også i Nord-Salten som er kjerneområde for den lulesamiske befolkningen er behovet for god grunnkompetanse og utdanning på minimum videregående skole voksende. Ungdom selv uttrykker i meldingen at det må være bedre kontakt mellom skole og næringsliv. <span type="quote">«Løsninger som har litt skole og litt jobb, slik som Steigen-modellen er viktig. Alle har ikke erfaring.»</span> (Ungdommens nordområdemelding <span type="quote">«En nordområdepolitikk for ungdom»</span>. Vedlegg 1 i Meld. St. 9 (2020-2021) s.182.</p>
<p>Oalgesbelludahka/Høyre ber om tilslutning fra Sametinget om at det etableres en samisk videregående skole i lulesamisk område, gjerne etter modell fra de samiske videregående skolene i Karasjok og Kautokeino, og fremmer med dette denne saken til videre politisk behandling. Det anmodes om at saken følges opp politisk overfor Kunnskapsdepartementet.</p>
<p><em type="italic">Sametingsrådets oppfølging: </em></p>
<p>Sametingsrådet er enig i at dette er viktig og følger opp forslaget fra Oalgesbelludahka/Høyre med Kunnskapsdepartementet og gjennom det videre arbeidet med oppfølging av Stortingsmelding om videregående opplæring ( <em type="italic">Meld. St. 21 (2020–2021) Fullføringsreformen – med åpne dører til verden og fremtiden) </em>Sametingsrådet vil også følge opp dette gjennom lulesamisk utviklingsprosjekt, med Hamarøy og Bodø kommuner, Nordland fylkeskommune, statsforvalteren og sørsamisk kunnskapspark, der intensjonen er å etablere et samisk videregående skoletilbud. </p>
<p><em type="italic">Forslag 3 - Representant Runar Myrnes Balto, NSR </em></p>
<p>#doarváidál - Nettbaserte kurs om samehets til arbeidsgivere, skoleledere og frivilligheten #dohketmu</p>
<p>Latterliggjøring, trakassering og hets av samer basert på språklig, kulturell og næringsmessig bakgrunn er fortsatt veldig utbredt i det norske samfunnet. Forskning viser at slike forhold er en stor del samens hverdagserfaringer i Norge i dag. Tall fra den ferske Miha-undersøkelsen om unge samers psykiske helse viser at de fleste samiske ungdommer har opplevd negative fordommer mot samer, og at 3 av 4 har opplevd diskriminering. Det er snakk om et folkehelseproblem for det samiske folket, som i aller høyeste grad angår Norge og det norske folket.</p>
<p>Mye av samehetsen skjer i hverdagen. På arbeidsplassen, i skolen og på fritidsaktiviteter. I timen eller friminuttet. På teamsmøtet og i kantina. Alle samer kjenner til dette. Forskning har påvist at det faktisk er en del av samisk barneoppdragelse å herde barna til å tåle det foreldrene vet barna vil møte, i barndommen, i ungdommen og senere i voksenlivet. Dette kan ikke fortsette.</p>
<p>I Tromsø har vi tatt initiativet til et lokalt engasjement. I det samiske miljøet gikk vi sammen med kommunens politiske ledelse, Tromsø Idrettslag (TIL) og tok initiativet til oppropet #doarváidál, der aktører og befolkningen i Tromsø ble invitert med for å sette ned foten for samehetsen. Responsen var overveldende god både blant aktører i Tromsø og blant enkeltmennesker på sosiale medier. Dette viser at det er vilje til å ta tak, og at vi har mange med oss.</p>
<p>Dette kan og bør bygges videre på, og en rolle Sametinget kan fylle er å bidra til kunnskap og verktøy til de som er ledere på arenaer der samehets kan forekomme, i arbeidsplasser, skolen eller frivilligheten. Sametingsrådet oppfordres til å ta et initiativ til nettbaserte kurs om samehets, sammen med relevante og formålstjenlige samarbeidspartnere. Dette kan eksempelvis være ombudene, fagorganisasjonene, idretten, KS og NHO. Prosjektet kan for eksempel hete #dohketmu.</p>
<p>Slike kurs må ha som formål å bevisstgjøre arbeidsgivere, skoleledere og ledere innenfor frivilligheten på problemet med samehets og hva som kan gjøres når dette opptrer. Utformingen må være slik at også den enkelte same får kunnskap og trygghet om de nødvendige redskapene til å ta slike forhold opp i klassen, på arbeidsplassen, eller hvor det enn oppstår i hverdagen. Tiden er inne for at lokale ledere over alt tar et skikkelig ansvar når samehetsen forekommer.</p>
<p><em type="italic">Sametingsrådets oppfølging: </em></p>
<p>Sametingsrådet deler bekymringen for hets og diskriminering som mange samer opplever. Dette var et av flere tema i Sametingets likestillingsmelding Sábme jállu, og vil bli fulgt opp. Det er behov for å øke kompetansen hos arbeidsgivere og frivillige organisasjoner på å forebygge og håndtere diskriminering og hets. Sametinget har en samarbeidsavtale med Likestillings- og diskrimineringsombudet, og vil blant annet følge opp forslaget i dette samarbeidet. Sametingsrådet er kjent med at Likestillingsombudet allerede arrangerer kurs om temaet for denne målgruppen. Vi vil formidle behovet til Likestillingsombudet og be om at kurstilbudet tilpasses det samiske samfunnet, og også vurdere hvordan det kan følges opp i andre relevante fora.</p>
<p><em type="italic">Forslag 4 - Representant Lars Filip Paulsen, Høyre </em></p>
<p>Økt tilskudd til næringslivet i samiske områder Gjennom ei pressemelding 29.januar 2021 kommer regjeringen med 4.0 millioner til Sametinget i sine nye økonomiske tiltak for næringslivet.</p>
<p>Koronapandemien har allerede påvirket oss betydelig og ikke minst samiske samfunn, samisk kultur og næringsliv også. I Ođđasat onsdag 3.mars kommer det frem i en fersk rapport fra Telemarksforskning at samiske næringer er de som har lidd aller mest under koronapandemien, og særlig er turistbedrifter i Finnmark hardt rammet. Samiske områder er hardere rammet enn landet for øvrig. Bl.a kommer det frem at driftsutstyr må selges for at bedrifter ikke skal gå konkurs.</p>
<p>Koronapandemien vil påvirke oss langt inn i 2021. Dette tillater oss kraftige kutt i reisebudsjettene for både politisk og administrativt nivå på Sametinget. Her bør Sametinget klare å matche de 4.0 millionene fra regjeringen, slik at vi får minst 8.0 millioner til kultur og næringsliv i samiske områder og for å hjelpe de som sliter mest grunnet denne pandemien; aktivitetsbasert turisme/reiseliv, variert næringsliv, kreative næringer og primærnæringer.</p>
<p>I Oalgesbelludagá/Høyres alternative budsjettforslag for 2021 mente vi det var rom for å gjøre innsparinger på reisebudsjettet for Sametingets plenum, sametingsrådet, fagkomiteer og administrasjon på totalt 7,6 millioner. Vi ville allerede i desember vri disse midlene til aktivitetsbasert turisme/reiseliv, variert næringsliv, kreative næringer og tilskudd til primærnæringer.</p>
<p>Oalgesbelludahka/Høyre ber nå Sametinget om å følge opp rapporten fra Telemarksforskning, gjennom å øke tilskuddet til næringer i samiske områder utover de 4.0 millionene som regjeringen kom med i januar måned.</p>
<p>Å opprettholde aktivitet – samt stimulere til vekst og arbeidsplasser i samiske samfunn er fortsatt den største nytten for utviklingen av samiske språk og kultur.</p>
<p><em type="italic">Sametingsrådets oppfølging: </em></p>
<p>Koronapandemien har påført samisk næringsliv stor skade og har også skapt utfordringer innenfor mange av Sametingets budsjettområder. Sametingets tilskuddsordninger er viktige for enkeltbedriftene og bidrar til å skape aktivitet og utvikling innen samisk næringsliv. Samtidig har Sametinget ikke kompensasjonsordninger for tapte inntekter som mange samiske bedrifter, blant annet reiselivet, har behov for. Behovet for kompensasjon/kontantbidrag er i sum så stort at det må forventes at dette håndteres av nasjonale myndigheter. Økte behov og stramme budsjettrammer gjør det utfordrende å dekke alle behov i næringslivet. Sametingsrådet følger situasjonen tett og justerer fortløpende våre virkemidler ut fra de rammene vi har tilgjengelig.</p>
<p><em type="italic">Forslag 5 - Representant Vidar Andersen, NSR </em></p>
<p>Bevisstgjøring av samisk tilstedeværelse i trimløyper o.l.</p>
<p>Sametinget er opptatt av god folkehelse, også i samiske områder. I de siste årene er det av ulike aktører blitt lagd forholdsvis omfattende løypenettverk for rekreasjon, og for folkehelse. En del av disse løypene er lagt i traseer berører områder som anses hellige, ulike samiske næringer berøres også, og de fleste løypene i samiske områder krysser områder med rik samisk historie og stedsnavn. Noen av disse løypene er også opprettet i tilknytning til gamle ferdselsveier som igjen er knyttet til utøvelse av samisk tradisjonell bruk.</p>
<p>Det blir ofte lagd hefter og nettsider, annen informasjonsmateriell om dette, og erfaringsmessig har denne informasjonen et tyngdepunkt på norsk tilstedeværelse i samiske områder. Samiske stedsnavn blir ofte nedprioritert, og beskrivelsen av områdene tar ofte et annet utgangspunkt enn det lokal samisk kultur representerer.</p>
<p>Sametinget ønsker å oppfordre tilretteleggere av slike løyper om at denne informasjonen oppdateres med den kunnskapen som allerede finnes der med for eksempel samiske stedsnavn og lokal samisk kulturhistorie. Det kan også være hensiktsmessig å synliggjøre at noen områder er ansett for å ha spesiell betydning for samer, som hellige steder. Sametinget forventer også at samiske rettighetshavere, samiske næringer og samiske lokalsamfunn blir konsultert og involvert når områder blir tilrettelagt for rekreasjon.</p>
<p><em type="italic">Sametingsrådets oppfølging: </em></p>
<p>Sametinget har foreløpig ikke hatt kapasitet til å følge opp denne saken.</p>
<p><em type="italic">Forslag 6 - Representant Elisabeth Erke, Senterpartiet </em></p>
<p>Virkemiddeltiltak for samisklærere som underviser i sør- og lulesamisk, samt pite-, ume- og skoltesamisk.</p>
<p>Fram til 2001 hadde vi egne virkemiddelordninger for lærere som underviste i samisk. Blant annet nedsatt undervisningstid som kalles konvertering av tid. Av en eller annen grunn ble disse virkemidlene fjernet. Den gang hadde man en forståelse og annerkjennelse av at å jobbe som lærer i samisk innebar mye ekstra arbeid, blant annet på grunn av mangel på læremidler. Konsekvensen ble at lærerne var nødt til å lage og produsere egne læremidler. Vi er i 2021, og mye positivt har utviklet seg innen det samiske og i vårt samiske samfunn, de siste 20 årene. Men når det gjelder læremiddelproduksjonen står vi fortsatt ovenfor store utfordringer og dette skaper utfordringer for samisk lærere, spesielt for de som underviser i lule- og sørsamiske områder, og ikke minst for de som skal revitalisere og undervise i ume-, pite- og skoltesamiske områder. Lærerne, rapporter og statistikker bekrefter at læremiddelsituasjonen dessverre fortsatt er lite tilfredsstillende for disse språkene. Inntil læremiddelsituasjonen blir bedre bør Sámediggi gå i dialog med de ansvarlige slik at vi igjen får tiltak og virkemidler som gjør det noe lettere å være samisklærer.</p>
<p><em type="italic">Sametingsrådets oppfølging: </em></p>
<p>Sametingsrådet er enig med representant Erke om å legge til rette for en bedre skolehverdag for samiske lærere med tanke på dagens læremiddelsituasjon. Siden læremiddelsituasjonen for samiske læremidler er mangelfull, vurderer sametingsrådet at det er nødvendig å følge opp anmodningen fra representant Erke om virkemiddelordning for lærere som underviser i samisk. Sametingsrådet vil følge dette opp overfor Kunnskapsdepartementet. Sametingsrådet vil også bidra til videre kommunikasjon med aktuelle samarbeidsaktører for å bedre situasjonen rundt læremidler og samisk undervisning.</p>
<p><em type="italic">Forslag 7 - Representant Elisabeth Erke, Senterpartiet </em></p>
<p>Innføring av obligatorisk kurs for rektorer i grunn- og videregående skole om urfolk, samisk samfunn, kultur, rettigheter og plikter.</p>
<p>De samlede tilbakemeldinger fra høringer, foresatte og rapporter beskriver erfaringer viser at skoleeiere og skoleledere i for liten grad har kunnskap om, og for lav etterlevelse av regelverket som påpeker elevenes rett til opplæring i og på samisk. Det viser seg at foresatte må bruke mye krefter og ressurser for å få etablert samiskundervisning for sine barn, og som samiske elever har rettmessig krav på. Noen ganger kommer ikke undervisningen i gang. Noen ganger for sent, og noen ganger bare halvveis. Det er skoleeiers plikt å informere og veilede elever og foresatte som har spørsmål om retten til opplæring i og på samisk, jf. forvaltningsloven § 11. Det kan tyde på at rektorer og skoleledere selv ikke kjenner godt nok til hverken samiske elevers rettigheter, innholdet i rettighetene, eller den veiledningsplikten de selv har. For å gjøre rektorer og skoleeiere i stand til å ivareta informasjons – og veiledningsplikten må det etableres ordninger som for eksempel obligatorisk kurs på ca. 40 timer, slik at rektorene blir kjent med begreper som urfolk, urfolksrett, får kjennskap til gjeldende lovverk, og det viktigste innen samisk kultur, språk og samfunn. Målet er at rektorene skal bli i stand til å møte samiske barn -og elevers behov for tilrettelegging og ønske om opplæring i og på samisk. De skal også bidra til at informasjonen er lett tilgjengelig på for eksempel skolens og kommunens nettsider. Vi ser også behov for systematisk informasjon om språk rettigheter i forbindelse med skolestart, overgangen til ungdomsskolen og videregående skole. Sametinget ber sametingsrådet ta initiativ til å sette i gang en prosess der staten eller andre setter i gang et slikt tiltak slik at det blir lettere for foresatte å nå fram med sine ønsker om samisk språkopplæring som deres barn har krav på. I tillegg vil rektorene i større grad bli oppmerksom på elevene som har samisk bakgrunn og vil ha større forståelse for behov for synliggjøring av både språk og kultur i skolen.</p>
<p><em type="italic">Sametingsrådets oppfølging: </em></p>
<p>Sametingsrådet er enig i innspillet til representant Erke og mener at skoleeiers ansvar for å informere om rett til opplæring i og på samisk kommer eksplisitt til uttrykk i ny opplæringslov. Sametingsrådet mener at skoleeiers veiledningsplikt må synliggjøres, og at det etableres ordninger for at skoleeierne selv kan få veiledning. Sametingsrådet vil konsultere om at departementet pålegger fylkeskommunene å etablere et obligatorisk kurs for alle skoleledere i samisk forvaltningsområder og bykommuner som Sametinget har en byavtale med, slik at disse skoleledere blir kjent med begreper som urfolk, urfolksrett, får kjennskap til gjeldende lovverk, og det viktigste innen samisk kultur, språk og samfunn.</p>
<p>Dette fremkommer også i plenumssaken om ny opplæringslov (sak 7/21), og er gjenstand for de pågående konsultasjonene.</p>
<p><em type="italic">Forslag 8 - Representant Toril Bakken Kåven, Nordkalottfolket </em></p>
<p>Motorferdselloven må oppmykes for å sikre likeverdig naturbruk for alle</p>
<p>I en tid hvor pandemier har gitt stor arbeidsledighet og usikkerhet rundt fremtidens selvforsyning, har vi i nord fortsatt en intakt sjølbergingskultur, men som raseres av statens strenge begrensning av naturbruken. Samtidig er det nå massiv fraflytting fra nord, med 4000 fraflyttede de siste to årene. Dette er alvorlig og kritisk. Å skape arbeidsplasser er viktig for at folk skal velge nord, men for svært mange er tilgang til naturgoder viktig faktor for å bli værende. Det haster med å komme opp med tiltak som kan gi bedre livskvalitet og økt fokus på vår nordlige levemåte, så vi ikke mister enda flere innbyggere.</p>
<p>Gjennom å praktisere og motorferdselloven så strengt som staten gjør, nekter staten folk å bruke sine tidligere leve- og høstingsområder, siden man hovedsakelig nektes å kjøre på vidda. Der det tidligere var naturlig med hest og kjerre, er det nå naturlig å bevege seg med motorkjøretøy. Dette hindrer utøvelse av vår høstingskultur, og tar fra oss muligheten til å videreføre viktig del av vår levemåte, og å skape arbeidsplasser i nord. Flere og flere har mistet troen på at det er mulig å leve gode liv i nord. Folket har tapt store områder, og får ikke lengre bruke naturen slik man har gjort i generasjoner. Dette gir ikke bare et tap av noen liter bær og fisk i løpet av året, men gir tap av identitet og tilhørighet til nord. Utmarkshøsting, jakt og fiske og det å kunne dra i naturen, er for mange en hovedgrunn til å bo i distriktene i nord.</p>
<p>Gjennom generasjoner har samer, nordmenn og kvener brukt naturen på en så bærekraftig måte at den flere steder fremstår som urørt, og man har vist i praksis hvordan bruk gir beste form for vern. Denne bruken må fortsette, for å sikre viktig naturkunnskap, bidra til fornybare arbeidsplasser og sjølberging i fremtiden. Sametinget vil umiddelbart be om konsultasjoner med staten, for å få endret denne ødeleggende og strenge praksisen som strider mot folks rettsoppfatning. Det er ingen tid å miste. Motorferdselloven må gi befolkningen utvidede rettigheter til kjøring på snødekt mark, og flere muligheter for transport i forbindelse med høsting. En generell oppmykning av motorferdselloven og utvidede muligheter til å få kjøre til flere fiskevann og bærmyrer for folk flest, vil ivareta vår rett til egen sankekultur og høstingstradisjoner. Samtidig må naturmangfoldsloven og reindriftsloven endres, slik at man ikke kan stoppe lokalbefolkningens tradisjonelle bruk med utgangspunkt i at noen er mer verdt enn andre.</p>
<p>Arbeidet med endring av lovverket for å sikre mer likeverdige forhold i utmarka, vil være svært viktig for den samiske befolkning, men samtidig føre til de samme positive ringvirkningen for både kvener og nordmenn. Sametinget vil derfor innlemme dette arbeidet i samarbeidsavtalen med Fylkestingene, så man sammen og i samlet lag kan kreve at staten endrer motorferdselloven og annet lovverk som hindrer vår utmarksbruk og levemåte, og hindrer oss i å skape arbeidsplasser.</p>
<p><em type="italic">Sametingsrådets oppfølging: </em></p>
<p>I Sametingets melding om areal og miljø står følgende under mål og strategier:</p>
<p><em type="italic">Mål: Samisk utmarksbruk blir anerkjent og får utvikle seg i framtida. </em></p>
<p><em type="italic">Strategier: Sametinget vil synliggjøre betydningen av tradisjonell høsting, både som </em><em type="italic">næringstilskudd til husholdning, som kulturbærer og som uttrykk for identitet. Sametinget vil arbeide for tydeligere lovmessig </em><em type="italic">anerkjennelse av utmarksbruk som materielt grunnlag for samisk kultur. </em></p>
<p>Sametingsrådet har allerede varslet at man ønsker å lage en sametingsmelding om utmarksbruk. Det er naturlig at også regelverksendringer i forhold til utmarksbruk og motorferdsel behandles i meldingen. Sametingsrådet har også dialog med kommuner i Finnmark om gjennomføring av prosjekt om motorferdsel etter lov om forsøk i offentlig forvaltning.</p>
<p><em type="italic">Forslag 9 - Representant Tor Gunnar Nystad, NSR </em></p>
<p>Norge er etablert på territoriet til to folk – samer og nordmenn!</p>
<p>Det samiske samfunnet har i dag store problemer med å etablere og utvikle en rekke lovpålagte tilbud/tjenester innen helse- og opplæringssektoren. Dette skyldes i mange tilfelle fordi det er utfordrende å finne samisktalende fagfolk til å betjene en rekke stillinger som er nødvendige for å etablere og opprettholdesystemer som ivaretar nødvendige behov. Dette er gjeldende både i kommuner i samisk språkforvaltnings området og i kommuner og i bykommuner utenfor det samiske språkforvaltningsområdet. Mao er det utfordringer med dette over hele landet. Dette er en utfordringer som det samiske samfunnet ikke kan løse på egen hånd. Sametinget og samiske politikere har over år kjempet og fremmet krav og ideer for hvordan ulike behov innen samisk samfunnsliv kan løses gjennom etablering av lovforordninger og statlige krav. En rekke samepolitiske seiere og milepæler er oppnådd i så hensende. Det aller meste av tjenesteproduksjon og velferdsoppgaver løses og gjennomføres av kommuner og fylkeskommuner. Det er dermed svært viktig at både kommuner og fylkeskommuner har etablerte systemer som innehar tilstrekkelig kvalitet samepolitiske mål kan bli oppnådd i sin helhet. Det rapporteres fortsatt at foreldre ofte får et ansvar i å drive fram tilbud til opplæring i /på samisk til egne barn. Det som også er en problemstilling er at ikke alle foreldre er kjent med hvilke rettigheter det enkelte barn har til opplæring i/på samisk. Det er også en økende mobilitet blant den samiske befolkningen, ved blant annet at stadig flere unge samer velger å bosette seg i større bykommuner og i kommuner utenfor forvaltningsområdet for samiske språk. For eksempel i Sør- Norge valgkrets kan det i enkelte kommuner bo svært få samer, eller at antallet samer oppleves som marginale slik at organisering av samiske tjenestetilbud bærer preg av dette. Opplæringssektoren i mange av disse kommunene mangler det systemer som organiserer det samiske opplæringstilbudet på en kvalitativ og god måte. I tillegg meldes det om at det svært få kommuner som informerer om disse rettighetene til den samiske befolkningen på en korrekt måte. Dette er en alvorlig mangel som må løses raskt. NSR mener at Sametinget må iverksette et arbeid for å sikre at kommuner og fylkeskommuner etablerer systemer som sikrer kvalitet på opplæring i samisk språk slik at samiske barn som gis opplæring får den nødvendige opplæringen som bidrar til at de blir samisk språklige. Undervisningstilbudene må være etablert og klar til å starte opp ved skolestart. Herunder må det også gjelde at kommunene og fylkeskommunene etablerer systemer som ivaretar opplysningsplikten som følger rettighetene til opplæring i sitt eget morsmål som samiske barn pr i dag innehar. Vi må få på plass systemer for at skoleledere/ rektorer forstår innholdet for rettighetene og at de kan ansvarlig gjøres dersom de ikke følger opp opplysningsplikten på en tilfredsstillende måte. Dette trenger vi å få på plass dersom vi skal klare å bidra til at samiske barn blir samiskspråklige, og at vi i fremtiden skal klare å rekruttere samiskspråklige fagarbeidere på de ulike tjenestefeltene.</p>
<p><em type="italic">Sametingsrådets oppfølging: </em></p>
<p>Sametingsrådet er enig i at det må være systemer som sikrer kvalitet på opplæring i samisk språk slik at samiske barn får den nødvendige opplæringen som bidrar til at de blir samiskspråklige. Sametingsrådet vil under konsultasjon om ny opplæringslov følge opp dette. Sametingsrådet er også enig i NSRs innspill om behovet for systemer som ivaretar opplysningsplikten, og har derfor i innspill til opplæringslovens lovutvalg, som ga sin innstilling i 2019, bedt om at samiske elevers rettigheter må fremkomme overalt i loven der det er naturlig, og ikke kun i et eget kapittel, slik som i gjeldende opplæringslov kapittel 6. I tillegg mener sametingsrådet at skoleeiers ansvar for å informere om rett til opplæring i og på samisk kommer eksplisitt til uttrykk i ny opplæringslov og mener at skoleeiers veiledningsplikt må synliggjøres, og at det etableres ordninger for at skoleeierne selv kan få veiledning. Forslag på ny sak om systemer som ivaretar opplysningsplikten er også fremmet av Sametingets representant Elisabeth Erke.</p>
<p><em type="italic">Forslag 10 - Representant Ronny Wilhelmsen, Arbeiderpartiet </em></p>
<p>Norsk forvaltning har knust det samiske laksefisket, derfor må saksfeltet undergis en uavhengig granskning.</p>
<p>Krokgarnfisket etter laks er blitt forbudt også i Finnmark, og sjølaksefisket totalforbudt i resten av landet. I tillegg foreslås det stans i laksefisket i Tanaelva, verdens viktigste vassdrag for atlantisk laks. Argumentasjonen er på grunn av bestandssituasjonen. Sametinget konstaterer at det tradisjonelle, og dermed også det samiske laksefisket, siden midten av 1970-tallet har opplevd et utall runder med nedskjæringer. Begrunnelsen: Det har vært nødvendig av hensyn til bestandssituasjonen. Det som i realiteten har skjedd er at man tok kvantum fra de som hadde laksefiske som en del av sin næring og som grunnlag for sin kultur, og overførte det til andre grupper. På 1980-tallet var det drivgarnsfisket til havs som profiterte på at man skar ned på laksefisket i samiske områder. I Finnmark inndro staten bl.a. 1100 sjølaksefiskeplasser på den såkalte statsgrunnen, og kutta garnfisket i Tanavassdraget med ett døgn. Da havdrivgarnsfisket ble forbudt i 1989, kuttet man for sikkerhets skyld ytterligere i det tradisjonelle sjølaksefisket. Det grelleste eksemplet på at både forskning og forvaltning har sett helt bort fra at laksefisket i sjø og elv har vært en viktig basis for samisk kultur, finner man i behandlingen av det finske turistfisket i Tanavassdraget. Dette tok til på begynnelsen av 1970-tallet. Frem til om lag 2015/16 var det innen dette fisket solgt om lag en million døgnfiskekort – det vil si iallfall et par millioner stangdøgn. Oppfiska kvantum var betydelig, men dette ble tydeligvis ikke ansett som noen fare for bestanden. Løsninga man tydeligvis valgte var å kutte i sjølaksefisket i mange runder. Bestandssituasjonen i Tanavassdraget, og særlig de øvre delene av dette, var gjerne begrunnelsene for kuttene. Det vil si at våre myndigheter prioriterte rike sørfinske turister på bekostning av samisk kultur. Det klareste uttrykket for dette fikk man gjennom de siste tanaforhandlingene i perioden 2012 – 1016. Våre egne myndigheter lovte der ytterligere kutt i sjølaksefisket forutsatt at Finland ville gå med på en reduksjon i turistfisket. Det ble en viss reduksjon, og nye kraftige kutt i sjølaksefisket fra 2018, og garnfisket i Tanavassdraget ble kutta til langt under smertegrensen. Selv om reduksjon av fisket i dette vassdraget var et hovedformål med forhandlingene, opplever man det utrolige at norske myndigheter tillater at det innføres en ny rettighetskategori i vassdraget – nemlig ikke fast bosatte finske hytteeiere med tomt ved vassdraget. Disse kan etter den nye avtalen drive fiske med stang nærmest på linje med lokalbefolkningen. De får nesten gratis fiskekort som utstedes på finsk side, og gjelder også på norsk side hvor befolkninga i fellesskap eier fiskeretten. Den norske regjering finner det også helt i sin orden at de sørfinske hytteeierne kan videreselge disse fiskekortene til den pris de selv måtte ønske, og dermed spekulere med fiskeretten på norsk side. I den nye tanaavtalen er Finland også gitt innflytelse over reguleringen av sjølaksefisket på norsk side. Jf. Tanaavtalens artikkel 3 pkt. 2. “Forslag til endringer i reguleringene av sjølaksefisket i Finnmark skal sendes ansvarlig myndighet i Finland til uttalelse.» Sjølaksefiskerne ble ikke involvert, og det skulle holdes hemmelig at sjølaksefisket var et forhandlingstema. Både den finske regjeringen og Riksdagen sa seg tilfreds med avtalen, og nå har man sett det første resultatet. Fra finsk side støtter man regjeringens vedtak om å forby fisket med krokgarn også i Finnmark, og går imot at kilenotfisket utvides. Forvaltningen har gjennom mange tiår bygd på én forutsetning, nemlig at det er overfiske og kun overfiske som påvirker laksebestander negativt. Derfor er det også kun ett forvaltingsverktøy som har vært fulgt – kutt i tradisjonelt garnfiske. Nå ser vi resultatet. Sjølaksefisket er omtrent helt utradert, og laksefisket i Tanavassdraget anbefales stanset. Selv om tradisjonell kunnskap i hht. norsk lov og internasjonale konvensjoner skal være en del av kunnskapsgrunnlaget for forvaltningen, er dette fullstendig oversett. Vi må ta inn over oss at økologiske endringer og andre påvirkninger har spilt inn når det gjelder nedgang i laksebestanden. Et godt eksempel er når man fra lokalt hold har pekt på at forbudet mot all tradisjonell predatorforvaltning kan ha bidratt til en skadelig økning av predatorene, er dette delvis blitt latterliggjort av de ansvarlige. Forslag Sametinget har opp gjennom årene deltatt i en rekke konsultasjoner med sentrale myndigheter om sjø- og elvelaksefisket. Det har fra myndighetenes side ikke vært noen forståelse for Sametingets synspunkter. Når den forvaltningen som kun sentrale myndigheter har ansvaret for, har ført til at sjølaksefisket nesten fullstendig er utradert, samtidig som forskeranbefalinger om at fisket i en av verdens beste lakseelver må stanses, må det nå gjennomføres en uavhengig granskning av hva som er årsaken til dette. Muligens bør dette gjøres på internasjonalt nivå. Sametinget ber derfor sametingsrådet om å målrette sitt arbeid for å komme til bunns i denne forvaltningsskandalen, og hva som kan gjøres for at laksefisket igjen kan bli en del av grunnlaget for samisk kultur.</p>
<p><em type="italic">Sametingsrådets oppfølging: </em></p>
<p>Sametingsrådet er enig med representant Ronny Wilhelmsen i at det er en skandale det som har skjedd i forbindelse med forvaltning av laksen i samiske områder. Sametingsrådet fremmer i en egen sak en melding om laks der flere av de problemstillingene som er nevnt av representant Wilhelmsen er vurdert. Sametingsrådet ser at det representant Wilhelmsen framfører samsvarer i stor grad med det sametingsrådet foreslår i meldingen.</p>
<p>Prosessene med reguleringene for inneværende år er ikke ferdige, og sametingsrådet ser at det er nødvendig å følge opp saken med Klima- og miljødepartementet, som da videre kan instruere Miljødirektoratet. Sametingsrådet vil avvente med å gjøre noe til prosessen med reguleringene er avsluttet og til plenum har behandlet sametingsmeldingen. Saken er imidlertid såpass alvorlig at vi må få en grundig vurdering av hva som er skjedd tidligere både på norsk og finsk side, og vurdere om det er andre måter å organisere forvaltningen på enn det som skjer i dag.</p>
<p>Sametingsrådet registrerer at Tana kommune har kommet med et liknende forslag og har bedt Sametinget om å støtte forslaget. Sametingsrådet er positiv til et samarbeid med Tana kommune for å koordinere oppfølgingen av denne saken.</p>
<p><em type="italic">Forslag 11 - Representant Tom Sottinen, Arbeiderpartiet </em></p>
<p>Det er ikke ukjent at det kan oppstå utfordringer når tradisjoner reguleres av lover og regler i samfunnet. Ofte klarer ikke det skrevne ord å ivareta nyansene i den opparbeidede praksisen i befolkningen. Samiske sedvaner faller i denne kategorien, dermed er det viktig at Sametinget ser på problemstillingene og danner et grunnlag for videre debatt og arbeid med møtet mellom tradisjon og lovverk.</p>
<p>Sametinget er interessert i å bevare og utvikle den tradisjonelle gammekulturen som finnes i Sápmi. Tradisjonelle gammer har vært viktig for den samiske høstingskulturen, lokalbefolkningen og næringsutøvere. Sametinget anmoder sametingsrådet å se på utfordringer knyttet til gammetradisjonens møte med det offentlige. Særlig problemstillinger knyttet til plan- og bygningsloven, Finnmarkseiendommen og matrikkelforskriften. Sametinget ønsker at sametingsrådet kommer tilbake til plenum med en ny sak som kan bidra til å løse nåværende og fremtidige utfordringer.</p>
<p><em type="italic">Sametingsrådets oppfølging: </em></p>
<p>Gammer som samiske byggverk er viktige i den samiske kulturen. Det er knyttet mye tradisjonell kunnskap i kunsten å bygge og vedlikeholde en gamme. Det er knyttet tradisjoner og kulturelle regler til hvordan gammene skal brukes. Tradisjonelle aktiviteter i utmarka som jakt, fiske og sanking har vært avhengig av at man har bosted i perioder og ly for vær og vind i gammer. Når gammer ikke brukes, blir de igjen i ett med omgivelsene sine på en naturlig og bærekraftig måte.</p>
<p>Sametingsmelding om areal og miljø fra 2016 slår fast at Sametinget vektlegger ivaretakelse av tradisjonelle samiske gammebyggingstradisjoner. Sametingsrådet ser behov for et regelverk og praksis som tillater tradisjonell gammebygging i tråd med samiske tradisjoner. Det er behov for større aksept hos statlige myndigheter for at utmarkshøsting er en vesentlig del av samisk kulturutøvelse med tilhørende gammer i utmarka. Også kunnskapen knyttet til oppføring av tradisjonelle gammer skal kunne videreføres til nye generasjoner.</p>
<p>Sametingsrådet mener at det må til et samarbeid mellom kommuner i det samiske området, statlige myndigheter og grunneiere som FeFo, for å kunne løse utfordringene på dette feltet på en god måte. Sametingsrådet tar sikte på å fremme en melding om samisk utmarksbruk i neste sametingsperiode, og bygging av gammer i utmark vil også inngå i dette arbeidet.</p>
<p>Plan- og bygningsloven fra 2009 kjenner ikke til begrepet <span type="quote" xml:lang="sma">«gamme»</span> slik den samiske byggetradisjonen er, med midlertidige byggverk i utmark bygget med stedlige materialer.</p>
<p>Tana kommune har i forbindelse med kommuneplanarbeidet forsøkt å ivareta byggetradisjonene ved å foreslå innføring av en <span type="quote" xml:lang="sme">«meahcci/markaområde»</span>, der gammebygging er tillatt. Sametingsrådet anser at intensjonen bak plangrepet er god, men har i uttalelsen til planen bedt om at kommunen presiserer bestemmelsene for et slikt <span type="quote" xml:lang="sme">«meahcci/markaområde»</span>.</p>
<p>Utfordringene som sametingsrådet vil avklare er om et slikt forslag kan omfatte eventuelle utilsiktede konsekvenser ved nye gammeområder. For det første kan gammer i utmarka bli svært interessante også for nye aktører, herunder reiseliv. Dermed vil det oppstå behov for å utrede hvilke konsekvenser etablering av nye gammeområder i utmarka vil ha for andre brukere i form av økt menneskelig ferdsel og behov for transport. For det andre reiser det seg spørsmål om hvorvidt gammene, mot sin hensikt, kan bli omsettelige varer dersom de får punktfeste. Sametingsrådet mener at gammetradisjonen ikke nødvendigvis omfatter byggverk som fremstår som private fritidsboliger ikledd med torv som kan omsettes i et betalingsvillig marked.</p>
<p>Når det gjelder restaurering av eksisterende gammer, så inngår dette i Sametingets tilskuddsordninger for ivaretakelse av verneverdige bygg. Det kan allerede i dag søkes om tilskudd til restaurering av gammer som er verneverdige.</p>
<p xml:lang="sme"><em type="italic">Forslag 12 - Representant Piera Heaika Muotka, NSR </em></p>
<p>Løsning for korona-delte grensebygder i Sápmi</p>
<p>Også i Sápmi har vi forståelse for at myndighetene må ha både strenge smitteverntiltak og restriksjoner på innreise til Norge, for å holde smitten under kontroll. Derfor er det fornuftig at myndighetene opprettholder smittevernfaglig baserte restriksjoner. Det burde imidlertid være muligheter for å utforme et litt mer fleksibelt system for innbyggere i noen områder, der lokalsamfunnene nå opplever å være delt i to halvdeler som følge av stengte grenser.</p>
<p>Samiske samfunn eksisterer uavhengig av statsgrensene, og spesielt i Tana-dalen opplever mange av statsgrensa renner rett gjennom deres lokalsamfunn. Dette er samfunn med felles språk, kultur, samfunnsliv og næringsliv. Folk lever til vanlig livene sine på begge sidene av grensen, og de stengte grensene som vi opplever på grunn av Covid-19 og innreiserestriksjonene som er på plass, utgjør en stor utfordring for manges daglige liv og har konsekvenser for samisk språk, kultur og samfunnsliv. Det samiske folket langs grensa sitt behov for et fungerende hverdagsliv bør reflekteres i regelverkene.</p>
<p>Sametingsrådet bør oppfordre norske myndigheter til å etablere et tettere samarbeid med Finland med mål om å finne mer fleksible løsninger for innbyggerne i grenseoverskridende lokalsamfunn. Finland hadde hele høsthalvåret og frem til i slutten av januar en unntaksløsning der innbyggerne i grensekommuner på norsk side hadde adgang til Finland. Dette er en modell som bør kunne videreutvikles. Kanskje kan man finne en felles ordning der innbyggere i enkelte områder kan ha løsere regler for å krysse grensa i perioder med lavt smittetrykk i deres område. Det vil i praksis kunne bety at man identifiserer et mindre geografisk område som <span type="quote">«eget grenseområde»</span>.</p>
<p><em type="italic">Sametingsrådets oppfølging: </em></p>
<p>Styret for Samisk parlamentarisk råd (SPR) behandlet pandemiens innvirkning på det samiske samfunnet under sitt møte 6. mai 2020 og vedtok å lage en uttalelse om temaet. Uttalelsen ble offentlig 6. oktober 2020. Ved sitt møte 30. oktober 2020 vedtok styret å lage en strategi for eventuelle pandemiutbrudd i framtiden og etablere en arbeidsgruppe med formål om å lage en samisk beredskapsplan for mulige fremtidige pandemiutbrudd. Mandat for arbeidsgruppen ble samtidig vedtatt. Sametinget i Sverige har ledervervet i arbeidsgruppen. SPR behandlet saken på plenumsmøte 25. januar 2021 i forbindelse med behandling av SPRs handlingsplan. Plenum vedtok at plan for håndteringen av koronapandemien og mulige fremtidige pandemiutbrudd skal være et eget punkt i handlingsplanen.</p>
<p>Sametingsrådet har også løftet de spesifikke utfordringene vedrørende koronadelte grensebygder på møter både med justisministeren og i det halvårlige møte med Kommunal- og moderniseringsdepartementet. Her pekte sametingsrådet spesielt på det representanten løfter fram, at det må være mulig å finne mer fleksible løsninger for innbyggerne i grenseoverskridende lokalsamfunn. Sametingsrådet har i tillegg løftet denne problemstillingen for koronakommisjonen og var ikke fornøyd med den måten det grenseoverskridende samarbeidet i Sápmi har vært håndtert.</p>
<p>Problemstillingen har også vært løftet i innlegg under permanent forum for urfolkssaker, arktisk parlamentarikerkonferanse og på fellesmøtet mellom de nordiske sameministrene og sametingspresidentene.</p>
<p type="title">Sametingsrådets innstilling overfor Sametinget:</p>
<p>Sametinget tar Sametingsrådets beretning om virksomheten i perioden til orientering.</p>
</body></document>
