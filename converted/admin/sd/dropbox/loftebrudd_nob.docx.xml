<document xml:lang="nob" id="no_id"><header><title/><genre code="admin"/><author><unknown/></author><wordcount>305</wordcount><conversion_status type="standard"/><availability><license type="standard"/></availability><multilingual/><origFileName>Løftebrudd nob.docx</origFileName><parallel_text xml:lang="sme" location="loftebrudd_sme.docx"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p><em type="italic">Løftebrudd og realnedgang til Sametinget </em></p>
<p>Regjeringen foreslår en total økning på 2,35% til Sametinget i 2023. Prisveksten i statsbudsjettet er anslått til 3,5%, noe som betyr at Sametinget ikke får dekt lønns- og prisvekst. Dette betyr en underdekning på ca. 6 millioner kroner.</p>
<list><p type="listitem">Jeg er skuffet over statsbudsjettet når jeg ser at regjeringen legger opp til en realnedgang for Sametinget. Å nekte Sametinget nesten full lønns- og prisvekst, betyr å nekte nesten alle vanlige samer som jobber med samisk språk og kultur lønnsvekst i 2023. Dette er diskriminerende, sier sametingsråd Runar Myrnes Balto (NSR).</p>
</list><p>Myrnes Balto har ansvar for Sametingets budsjett. Den økonomiske situasjonen for Sametinget vil bli krevende i tiden fremover, spesielt når Sametinget tildeler 2/3 av budsjettet til samiske institusjoner og samfunn.</p>
<list><p type="listitem">Mange forstår ikke at nesten alt samisk kultur- og språkarbeid er helt avhengig av Sametingets budsjett. En nedgang i Sametingets budsjett påvirker hele det samiske samfunnet, og jobben som gjøres med å bygge opp igjen det storsamfunnet tok fra oss gjennom fornorskningspolitikken, sier Myrnes Balto.</p>
</list><p>Et av områdene regjeringen kutter i er samiske læremidler, og dette kuttet er på 9 millioner kroner.</p>
<list><p type="listitem">Regjeringen får det til å se ut som at man gir 4 prosent økning til Sametinget, men dette er et budsjetteknisk krumspring når man samtidig kutter 9 millioner til læremidler. Det betyr at samiske barn ikke får samme muligheter som norskspråklige barn, og dette er særlig kritisk for produksjon av digitale læremidler.</p>
</list><p>Myrnes Balto minner om at denne regjeringen har lovet et krafttak for samiske språk og et samisk kulturløft.</p>
<list><p type="listitem">Regjeringen bryter sine løfter til samene, og dette kan ikke samene være fornøyd med. Et illustrerende poeng er at Sametingets budsjettramme for 2023 er på 590 millioner kroner, sammenlignet med den Norske opera og Ballett som mottar 705 millioner kroner. Dette bør være pinlig for alle, avslutter Myrnes Balto.</p>
</list></body></document>
