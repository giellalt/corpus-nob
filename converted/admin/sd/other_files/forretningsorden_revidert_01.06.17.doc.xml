<document xml:lang="nob" id="no_id">
  <header>
    <title> 
Untitled
</title>
    <genre code="admin"/>
    <author>
      <unknown/>
    </author>
    <wordcount>3393</wordcount>
    <conversion_status type="standard"/>
    <availability>
      <license type="standard"/>
    </availability>
    <parallel_text xml:lang="sma" location="forretningsorden_revidert_01.06.17.doc"/>
    <parallel_text xml:lang="sme" location="forretningsorden_revidert_01.06.17.doc"/>
    <metadata>
      <uncomplete/>
    </metadata>
    <version>XSLtemplate $Revision: 180635 $; file-specific xsl  Revision; common.xsl  $Revision: 154948 $; </version>
  </header>
  <body>
    <p>Sametingets arbeidsorden</p>
    <p>Forretningsorden og grunnregler</p>
    <p>Vedtatt i Sametinget 29.05.1990. Grunnreglene er sist endret 02.12.2009</p>
    <p>og forretningsorden 01.06.2017</p>
    <p type="listitem">SAMETINGETS FORRETNINGSORDEN</p>
    <p type="listitem">KAPITTEL 1 	SAMETINGETS PLENUMSMØTER</p>
    <list>
      <p type="listitem">§ 1	Åpning av det første ordinære plenumsmøte etter valget</p>
    </list>
    <p>Sametingets første ordinære plenumsmøte etter valget åpnes av den Kongen utpeker.</p>
    <list>
      <p type="listitem">§ 2	Representantenes plassering</p>
    </list>
    <p>I det samlede sameting tar representantene plass etter nummerorden av valgkretsene.</p>
    <list>
      <p type="listitem">§ 3	Antall møter</p>
    </list>
    <p>Sametinget holder minst 3 plenumsmøter i løpet av kalenderåret.</p>
    <list>
      <p type="listitem">§ 4	Møteledelse og beslutningsdyktighet</p>
    </list>
    <p>Plenumsledelsen fremmer forslag til saksliste og tidsplan for forhandlinger i plenum.</p>
    <p>Disse godkjennes av plenum i begynnelsen av hvert plenumsmøte.</p>
    <p>Forslag og merknader til konstitueringen skal forhåndsvarsles ved innlevering til plenumsledelsen gjennom Sametingets administrasjon senest kl. 16.00 dagen før konstituering.</p>
    <p>Plenum er beslutningsdyktig når minst halvparten av representantene deltar i voteringen.</p>
    <list>
      <p type="listitem">§ 5	Permisjoner og fritak fra verv</p>
    </list>
    <p>Permisjoner til det enkelte møtet refereres i plenum.</p>
    <p>Søknader om permisjon av lengre varighet og fritak fra verv i Sametinget avgjøres av plenum etter innstilling fra plenumsledelsen.</p>
    <p>Vervet som sametingsrepresentant er et ombud som en plikter å utføre. Søknader om permisjon innvilges kun når det foreligger tungtveiende grunner.</p>
    <p type="listitem">KAPITTEL 2	ORGANISERING OG OPPGAVER</p>
    <list>
      <p type="listitem">§ 6	Valg av komiteer, fagråd og utvalg</p>
    </list>
    <p>Valg til komiteer, fagråd og utvalg som foretas i sametinget, gjøres ut fra forholdstallsprinsippet der ikke annet er nevnt.</p>
    <list>
      <p type="listitem">§ 7	Sametingets faste organer</p>
    </list>
    <p>Sametingets høyeste organ er Sametinget i plenum. I tillegg består Sametinget av en plenumsledelse, en valgkomité, et kontrollutvalg, 3 fagkomiteer og et sametingsråd.</p>
    <p>Plenumsledelsen og sametingsrådet fungerer til ny plenumsledelse og nytt sametingsråd er valgt.</p>
    <list>
      <p type="listitem">§ 8	Plenumsledelsen</p>
    </list>
    <p>Plenum velger blant sine representanter en plenumsledelse. Plenumsledelsen består av plenumsleder, nestleder og tre medlemmer og personlige varamedlemmer.</p>
    <p>Valget skjer etter forholdstallsprinsippet.</p>
    <p>Plenum velger blant plenumsledelsens medlemmer en plenumsleder og en nestleder.</p>
    <p>Plenumsleder innkaller plenumsledelsens medlemmer til møte. Plenumsledelsen er beslutningsdyktig når tre medlemmer er samlet. Plenumsledelsen kan delegere avgjørelsesmyndighet til plenumslederen.</p>
    <list>
      <p type="listitem">§ 9	Plenumsledelsens oppgaver</p>
    </list>
    <p>Plenumsledelsens oppgaver er:</p>
    <list>
      <p type="listitem">å forestå forvaltning av Sametingets valgmanntall og valg til sameting,</p>
      <p type="listitem">å innkalle til og lede forhandlingene i plenum,</p>
      <p type="listitem">å forestå oversendelse av saker til fagkomiteene og plenumsmøtet,</p>
      <p type="listitem">å avgjøre søknader om permisjon til fagkomiteene og det enkelte plenum,</p>
      <p type="listitem">å fremme innstilling til plenum i spørsmål vedrørende Sametingets arbeidsorden, øvrige retningslinjer og regler for saksbehandlingen i Sametinget, og reglement for Sametingets politiske nivå. Når plenumsledelsen anser det som hensiktsmessig, kan forslag til innstilling fremmes overfor en av fagkomiteene,</p>
      <p type="listitem">å fatte nødvendige bestemmelser for Sametingets saksforberedelser og avgjøre spørsmål i tolkning av regulativ og reglement,</p>
      <p type="listitem">å ivareta representasjonsoppgaver på vegne av Sametingets plenum, eventuelt utpeke andre til slike oppgaver, og utpeke Sametingets deltakere til møter, konferanser med mer,</p>
      <p type="listitem">å utføre andre oppgaver plenum overdrar til plenumsledelsen.</p>
    </list>
    <list>
      <p type="listitem">§ 10	Valgkomiteen</p>
    </list>
    <p>Valgkomiteen består av en representant fra hver gruppe, leder og nestleder velges av plenum.</p>
    <list>
      <p type="listitem">§ 11	Valg av president og utnevning av sametingsråd</p>
    </list>
    <p>Plenum velger blant sine representanter en president som er leder for sametingsrådet. Presidenten er valgt dersom vedkommende oppnår mer enn halvparten av de avgitte stemmer ved første votering. Oppnås ikke mer enn halvparten av de avgitte stemmer, foretas en ny votering. Her regnes den som valgt som har fått flest stemmer. Har to kandidater fått samme stemmetall, foretas ny votering blant disse to.</p>
    <p>Presidenten utnevner blant representantene fire medlemmer til sametingsrådet og orienterer plenum om utnevningen.</p>
    <p>Presidenten og de fire representantene som blir utnevnt til medlemmer i sametingsrådet, trer ut av plenum og vararepresentantene tar sete som representanter.</p>
    <p>Har et flertall i plenum uttrykt mistillit til sametingsrådet, meddeler presidenten sametingsrådets avgang. Fratrer presidenten, fratrer hele sametingsrådet. Ny president velges og nytt sametingsråd utnevnes etter reglene i denne paragraf.</p>
    <p>Presidenten kan til enhver tid endre på sametingsrådets sammensetning.</p>
    <list>
      <p type="listitem">§ 12	Sametingsrådets oppgaver</p>
    </list>
    <p>Sametingsrådet står for den daglige utøvende politikken i Sametinget. Sametingsrådet forvalter Sametingets budsjett og kan utnevne styrer, råd og utvalg til forvaltning av Sametingets virkemidler.</p>
    <p>Sametingsrådet skal fremme følgende saker for plenum:</p>
    <list>
      <p type="listitem">Sametingets årlige budsjett. Budsjettet behandles i fagkomiteen. Fagkomiteen kan i sin innstilling fremme forslag og merknader.Plenum behandler innstillingen fra fagkomiteen og gjør vedtak i saken.</p>
      <p type="listitem">Sametingets årsmelding. Årsmeldingen behandles i fagkomiteen. Fagkomiteen kan i sin innstilling fremme forslag og merknader til saken.Plenum behandler innstillingen fra fagkomiteen og gjør vedtak i saken.</p>
      <p type="listitem">Sametingsrådets beretning om sin virksomhet.Beretningen om virksomheten legges frem for plenum på plenumsmøtets første dag ved ordinære plenumsmøter.Plenum viser sitt syn på beretningen gjennom merknader. Det kan fremmes forslag om mistillit til sametingsrådet.</p>
    </list>
    <p>I tillegg kan sametingsrådet fremme følgende type saker for plenum:</p>
    <list>
      <p type="listitem">Vedtak om forskrifter og retningslinjer i henhold til lov Sametinget er overført myndighet til å fatte. Saken behandles av fagkomiteen. Fagkomiteen kan i sin innstilling fremme forslag og merknader til saken. Plenum behandler innstillingen fra fagkomiteen og gjør vedtak i saken.</p>
      <p type="listitem">Saker om behandling av Sametingets samtykke til beslutninger om lover, forskrifter og tiltak eller andre beslutninger, som er av prinsipiell eller vesentlig betydning for det samiske samfunnet, så langt det er mulig. Saken behandles av fagkomiteen. Fagkomiteen kan i sin innstilling fremme forslag og merknader til saken. Plenum behandler innstillingen fra fagkomiteen og gjør vedtak i saken.</p>
      <p type="listitem">Meldinger på ulike politikkområder.Sametingsmeldingen behandles i fagkomiteen. Fagkomiteen kan i sin innstilling til plenum fremme forslag og merknader til meldingen.Plenum behandler innstillingen fra fagkomiteen og gjør vedtak i saken.</p>
      <p type="listitem">Sametingsrådets redegjørelser innenfor ulike saksområder.Redegjørelsen fremmes direkte for plenum på plenumsmøtets første dag, og settes opp til debatt senere på møtet.Plenum viser sitt syn på redegjørelsen gjennom merknader.</p>
      <p type="listitem">Drøftingssaker innenfor ulike saksområder. Drøftingssaken fremmes direkte for plenum.</p>
      <p type="listitem">Andre saker etter en selvstendig vurdering i sametingsrådet.Sakene behandles i en av fagkomiteene. Fagkomiteen kan i sin innstilling fremme forslag og merknader til saken.Plenum behandler innstillingen fra fagkomiteen og gjør vedtak i saken.</p>
    </list>
    <p>Sametingsrådets møter er lukkede dersom ikke rådet selv bestemmer noe annet.</p>
    <p>Sametingsrådets har møteplikt i Sametingets plenum.</p>
    <list>
      <p type="listitem">§ 13	Valg av fagkomiteer</p>
    </list>
    <p>Plenum velger følgende 3 fagkomiteer: plan- og finanskomiteen, oppvekst-, omsorgs- og utdanningskomiteen og nærings- og kulturkomiteen.</p>
    <p>Fagkomiteene settes sammen av alle sametingsrepresentantene. Det velges en leder og en nestleder til komiteene. Når leder velges fra posisjonen, velges nestleder fra opposisjonen. Når leder velges fra opposisjonen, velges nestleder fra posisjonen.</p>
    <list>
      <p type="listitem">§ 14	Fagkomiteenes arbeid</p>
    </list>
    <p>Fagkomiteene fremmer innstilling til plenum i saker som plenumsledelsen oversender komiteene. I hver sak velger komiteene en saksordfører.</p>
    <p>Fagkomiteene kan avholde møte når minst halvparten av medlemmene er til stede.</p>
    <p>Møtene i fagkomiteene er åpne så lenge komiteene selv ikke bestemmer noe annet.</p>
    <p>Ved stemmelikhet i eventuelle voteringer i komiteene gjør komitélederens stemme utslaget.</p>
    <p>Plenum kan fastsette kjøreregler for fagkomiteenes arbeid etter innstilling fra plenumsledelsen.</p>
    <list>
      <p type="listitem">§ 15	Valg av kontrollutvalg</p>
    </list>
    <p>Plenum velger et kontrollutvalg på 5 medlemmer der både leder og nestleder velges fra opposisjonen. Flertallet i kontrollutvalget skal velges fra opposisjonen.</p>
    <p>Kontrollutvalgets medlemmer kan ikke sitte i den fagkomiteen som behandler Sametingets budsjetter og regnskap.</p>
    <list>
      <p type="listitem">§ 16	Kontrollutvalgets oppgaver</p>
    </list>
    <p>Kontrollutvalgets oppgaver er:</p>
    <list>
      <p type="listitem">å utøve den parlamentariske kontroll over virksomheten som finansieres via Sametingets budsjett, og</p>
      <p type="listitem">å kontrollere Sametingets årsregnskap og gjennomgå eventuelle merknader vedrørende disse fra Riksrevisjonen.</p>
    </list>
    <p>Utvalget kan foreta de undersøkelser i Sametingets administrasjon som det anser som nødvendig for Sametingets kontroll. Før utvalget selv foretar slike undersøkelser, underrettes sametingsrådet, eventuelt plenumsledelsen, som plikter å framskaffe ønskede opplysninger.</p>
    <p>Utvalget kan avgi innstilling til Sametingets plenum om de saker den tar opp til behandling. Et mindretall på to av utvalgets medlemmer kan kreve at en sak blir tatt opp til behandling i utvalget.</p>
    <p>Plenum kan fastsette særskilte regler for kontrollutvalgets ansvars- og arbeidsområde.</p>
    <p type="listitem">KAPITTEL 3 	FORHANDLINGER I PLENUM</p>
    <list>
      <p type="listitem">§ 17	Tale- og forslagsrett</p>
    </list>
    <p>Møtende representanter har tale- og forslagsrett under Sametingets forhandlinger. Sametingsrådet har talerett under forhandlingene.</p>
    <p>Representantene taler fra Sametingets talerstol. Anmodning om ordet til en sak skjer fra representantens plass. Taleren retter ordet til møteleder, og holder seg strengt til den sak som er under behandling.</p>
    <list>
      <p type="listitem">§ 18	Taletid og debatt</p>
    </list>
    <p>Etter forslag fra plenumsledelsen kan plenum vedta å begrense taletiden, samt å fordele taletiden mellom gruppene. Taletiden fordeles forholdsmessig etter de forskjellige gruppenes størrelse, dog slik at grupper med få representanter får mer taletid enn det de forholdsmessig skulle fått. Møteleder kan gi tillatelse til bytte av taletid mellom gruppene.</p>
    <p>Dersom gruppene på forhånd har levert plenumsledelsen en liste over representanter som ønsker å delta i debatten, kan plenumsledelsen på dette grunnlag sette opp liste over rekkefølgen av talene. Én innleder fra hver gruppe skal stå blant de øverste på talelisten. Saksordfører kan få inntil 15 minutter taletid. Gruppenes innledere gis inntil 10 minutter taletid. De ulike gruppene får ordet i rekkefølge etter gruppenes størrelse.</p>
    <p>
      <em type="bold">Representanter som velger å bruke samisk fra Sametingets talerstol gis et tillegg på 20 sekunder pr. minutt. </em>
    </p>
    <p>Saksordføreren og de ulike gruppenes innledere kan i tillegg til hovedinnlegget ta ordet inntil 2 ganger, første gang inntil 10 minutter og andre gang inntil 5 minutter. Øvrige representanter har rett til å få ordet inntil to ganger. Første gang inntil 10 minutter og andre gang inntil 5 minutter. Saksordføreren i en sak får ordet først, og så får skyggesaksordføreren ordet. Deretter ber de som ønsker å fremme forslag og eller merknader til saken om ordet. </p>
    <p>Sametingsrådets taletid inngår i posisjonens taletid. I sametingsrådets beretning om sin virksomhet settes det av egen taletid til sametingsrådet. Møteleder kan foreslå å fravike begrensningene om taletid. Møtelederen eller representantene kan foreslå satt strek i debatten. Når plenum har vedtatt å sette strek, kan det ikke fremmes nye forslag i saken.</p>
    <p>Møtelederen kan foreslå at taletiden blir innskrenket i alminnelighet. Etter forslag fra møtelederen kan det gjøres unntak for saksordfører for den sak som er under behandling.</p>
    <p>Ordet til forretningsorden på inntil 1 min rettes direkte til saksbehandlingen, og møteleder kan avgrense dette til en representant fra hver gruppe, fortrinnsvis gruppelederen.</p>
    <list>
      <p type="listitem">§ 19	Replikkordskifte</p>
    </list>
    <p>Møtelederen kan gi adgang til replikkordskifte. Til ett innlegg kan det gis inntil 3 replikker. En replikk kan ikke overstige 2 minutter og svaret kan vare i inntil 2 minutter.</p>
    <p>Møtelederen kan begrense replikktiden.</p>
    <list>
      <p type="listitem">§ 20	Utilbørlig adferd</p>
    </list>
    <p>Upassende eller fornærmelig atferd eller tale er ikke tillatt. Støyende uttrykk for misnøye eller bifall under forhandlingene er heller ikke tillatt. Slik atferd eller tale skal påtales av møtelederen.</p>
    <p>Dersom noen representanter setter seg ut over reglene i denne forretningsorden, kan møtelederen gi vedkommende en advarsel som gjentas dersom det er nødvendig. Hvis representanten likevel ikke retter seg etter møtelederen, setter møtelederen under votering om vedkommende skal fratas ordet eller vises bort fra forhandlingene i den angjeldende sak eller for resten av dagen.</p>
    <p type="listitem">KAPITTEL 4	SAKSBEHANDLINGEN</p>
    <list>
      <p type="listitem">§ 21	Frister for saker som fremmes for plenum</p>
    </list>
    <p>Saker som sametingsrådet fremmer for plenum meldes plenumsledelsen senest 4 uker før plenumsmøtet. Plenumsledelsen fordeler saker til fagkomiteene og innkaller til komitémøter og plenumsmøte.</p>
    <p>Saker som fremmes for plenum gjøres kjent for representantene minimum 3 uker før plenumsmøtet. Tilsvarende frist gjelder for saker fra kontrollutvalget og plenumsledelsen.</p>
    <p>Sametingsrådets beretning om virksomheten gjøres kjent for representantene senest kl. 16 fredag en uke før plenumsmøte starter.</p>
    <p>Innstillinger fra komiteene gjøres kjent for representantene minst 36 timer før saken behandles i plenum.</p>
    <list>
      <p type="listitem">§ 22	Spørsmål til sametingsrådet</p>
    </list>
    <p>Det er adgang for representantene å rette spørsmål til sametingsrådet enten i den muntlige spørretimen under plenumsmøtet eller som skriftlige spørsmål. De skriftlige spørsmålene kan sendes til sametingsrådet gjennom hele året og skal besvares skriftlig innen to uker. I den muntlige spørretimen svarer sametingsrådet på spørsmål som representantene stiller.</p>
    <p>Representantene kan stille korte, aktuelle spørsmål, der taletiden er begrenset til to minutter. Sametingsrådet får inntil tre minutter til å svare på spørsmålet. Møteleder kan gi andre representanter ordet én gang til den saken som er tatt opp i spørsmålet, med en taletid begrenset til ett minutt. Representanten kan stille ett oppfølgingsspørsmål, der taletiden er begrenset til ett minutt. Sametingsrådet får inntil to minutter til å svare på spørsmålet.</p>
    <p>Én representant kan ikke stille mer enn ett hovedspørsmål i en muntlig spørretime. Spørsmålene skal meldes inn til plenumsledelsen via administrasjonen innen kl. 12.00 samme dag som spørretimen foregår i plenum.</p>
    <p>Plenumsledelsen avgjør hvilke spørsmål som kan stilles og rekkefølgen på spørsmålene.</p>
    <p>Møteleder bestemmer når spørretimen slutter.</p>
    <list>
      <p type="listitem">§ 23	Kunngjøring av nye saker</p>
    </list>
    <p>Saker som reises i plenum reises under Kunngjøring av nye saker på plenumsmøtets første dag. Dette skjer innen samme frist og med samme behandling som for Forslag og merknader. Den som reiser saken får inntil 3 minutter taletid til å fremføre saken. Inntil 3 representanter får adgang til spørsmål og replikker, begrenset til 1 minutt hver. Den som reiser saken får inntil 2 minutter til å svare.</p>
    <p>Plenum beslutter, etter innstilling fra plenumsledelsen, hvordan saken skal behandles:</p>
    <list>
      <p type="listitem">sendes til sametingsrådet for behandling,</p>
      <p type="listitem">føres opp på sakskartet på gjeldene plenum og sendes til sametingsrådet for saksbehandling. Saken krever 2/3 flertall. Sametingsrådets innstilling gjøres kjent for representantene senest kl. 12.00 dagen før saken behandles i plenum. Det kan fremmes forslag og merknader til innstillingen med samme frist og behandling som for Forslag og merknader, eller</p>
      <p type="listitem">avvises og tas ikke til behandling.</p>
    </list>
    <list>
      <p type="listitem">Plenumsledelsen kan foreslå for plenum å begrense antallet nye saker§ 24	Forslag og merknader</p>
    </list>
    <p>På plenumsmøtet fremmes forslag til vedtak i sakene i følgende rekkefølge fra Sametingets talerstol: Det innstillende organ og deretter representantene.</p>
    <p>Forslag og merknader fremmes i samsvar med følgende bestemmelser:</p>
    <list>
      <p type="listitem">Forslag som er omhandlet og utformet i innstillingen tas opp til behandling når forslagsstilleren fremmer det. Merknader følger saken.</p>
      <p type="listitem">Forslag og merknader som er forhåndsvarslet ved innlevering til plenumsledelsen gjennom Sametingets administrasjon senest kl. 16.00 dagen før saken skal tas opp i plenum, behandles som forslag og merknader i a).</p>
      <p type="listitem">Eventuelle endringer av fremlagte forslag skjer før debatten i den enkelte sak er avsluttet.</p>
    </list>
    <p>I særskilte tilfeller kan Sametinget med to-tredjedels flertall godta å behandle forslag og merknader som ikke er levert innen fristen i b).</p>
    <p>Alle forslag og merknader leveres skriftlig til plenumsledelsen.</p>
    <list>
      <p type="listitem">§ 25	Protokolltilførsler</p>
    </list>
    <p>I hver sak gis det adgang til protokolltilførsel. Denne fremmes skriftlig til møtelederen under forhandlingene.</p>
    <p>Protokolltilførsler kan kun gi anmerkninger til saksbehandlingen eller redegjøre for stemmegivningen. Det er ikke anledning å referere eller sitere nedstemte forslag som allerede forefinnes i protokollen.</p>
    <p type="listitem">KAPITTEL 5	VOTERING</p>
    <list>
      <p type="listitem">§ 26	Voteringsordningen</p>
    </list>
    <p>Når de talere som har tegnet seg har hatt ordet, erklærer møtelederen debatten for avsluttet. Saken tas opp til votering.</p>
    <p>Foreligger det flere forslag i en sak, setter møtelederen hvert av dem under votering i logisk rekkefølge. Voteringsmåten må være oppgitt og godtatt på forhånd.</p>
    <p>Det enkelte forslag kan også tas opp til votering etter hvert som det fremmes.</p>
    <p>Alle tilstedeværende representanter har plikt til å stemme for eller imot ved voteringen.</p>
    <p>En representant som ikke er til stede i salen når møteleder erklærer at en sak er tatt opp til votering, deltar ikke i voteringen. De representanter som er til stede, må ikke forlate salen før voteringen er ferdig.</p>
    <p>Voteringen gjennomføres på en av følgende måter:</p>
    <list>
      <p type="listitem">Ved bruk av voteringsanlegg, og ved at møtelederen oppfordrer de representanter som er imot et forslag, om å reise seg. Møtelederen kan foreta kontravotering.</p>
      <p type="listitem">Ved at møtelederen oppfordrer de representanter som er imot et forslag å vise det ved å reise seg. Møtelederen kan foreta kontravotering.</p>
      <p type="listitem">Ved navneopprop. Finner møtelederen at det må være unødvendig med navneopprop, men en representant setter fram krav om opprop, avgjør plenum voteringsmåten uten debatt.</p>
      <p type="listitem">Sametingets president kan kreve navneopprop i betydningsfulle voteringer. Oppropet i plenum begynner med den valgkrets og den representant hvis nummer er trukket ut ved loddtrekning på forhånd.</p>
    </list>
    <list>
      <p type="listitem">§ 27	Voteringens gyldighet</p>
    </list>
    <p>For at et vedtak i plenum skal være gyldig, kreves det at det er vedtatt med flertall av de stemmer som er avgitt, hvis ikke annet er bestemt i denne forretningsorden.</p>
    <p>Står stemmene likt, gjør møteleders stemme utslaget, hvis ikke annet er bestemt i denne forretningsorden.</p>
    <p type="listitem">KAPITTEL 6	PROTOKOLLFØRING OG EKSPEDERING AV SAKER</p>
    <list>
      <p type="listitem">§ 28	Protokollføring</p>
    </list>
    <p>Sametingets plenumsledelse sørger for at det føres protokoll fra forhandlingene i plenum, der forslag, merknader, taleliste, voteringer og vedtak registreres. Plenumsledelsen underskriver protokollen for hvert møte.</p>
    <p>Det foretas fullstendige opptak av forhandlingene i plenumsmøtet. Plenum fastsetter nærmere regler for utskrift av forhandlingene.</p>
    <list>
      <p type="listitem">§ 29	Underretning om vedtak</p>
    </list>
    <p>Sametingets møteprotokoller er offentlige og skal være tilgjengelige for allmennheten.</p>
    <p>Presidenten, eventuelt plenumsleder, sørger for at underretning om vedtak blir sendt rette vedkommende uten unødig opphold.</p>
    <p>Plenum kan fastsette nærmere regler for omfanget av underretning om vedtak.</p>
    <list>
      <p type="listitem">§ 30	Oppbevaring av dokumenter</p>
    </list>
    <p>Presidenten sørger for at Sametingets og sametingsrådets protokoller og dokumenter holdes forsvarlig oppbevart og ordnet.</p>
    <p type="listitem">KAPITTEL	7 ANDRE BESTEMMELSER</p>
    <list>
      <p type="listitem">§ 31 	Taushetsplikt</p>
    </list>
    <p>Sametingets representanter har taushetsplikt i saker som er unntatt fra offentlighet.</p>
    <list>
      <p type="listitem">§ 32 	Protokollære bestemmelser</p>
    </list>
    <p>Ved Sametingets representasjoner følges følgende orden: plenumsleder, president, plenumsledelsens medlemmer og sametingsrådets medlemmer.</p>
    <list>
      <p type="listitem">§ 33 	Administrasjon</p>
    </list>
    <p>Sametinget har en egen administrasjon. Personalet tilsettes etter gjeldende personalreglement godkjent av sametingsrådet. Endringer gjort i reglementet gjøres kjent for Sametingets plenum.</p>
    <p>Sametinget velger et utvalg på fem personer for tilsetting av Sametingets direktør. Utvalget velges blant Sametingets representanter etter forholdstallsprinsippet. Det skal foretas loddtrekning ved en eventuell stemmelikhet. Tilsettingen skjer på bakgrunn av en innstilling fra sametingsrådet.</p>
    <list>
      <p type="listitem">§34	Unntak fra forretningsorden</p>
    </list>
    <p>Under Sametingets plenumsmøte kan Sametinget, i særskilte tilfelle, bestemme å sette reglene i Sametingets forretningsorden til side med to-tredjedels flertall.</p>
    <list>
      <p type="listitem">§ 35 	Endringer i forretningsorden</p>
    </list>
    <p>Plenum kan vedta endringer i forretningsordenen.</p>
    <p>Endring av forretningsordenen gjøres gjeldende fra 01.10 2017</p>
    <p type="listitem">SAMETINGETS GRUNNREGLER</p>
    <list>
      <p type="listitem">§ 1	 Sametingets organer</p>
    </list>
    <p>Sametinget høyeste organ er Sametingets plenum.</p>
    <p>Sametinget velger av og blant Sametingets representanter en president og en plenumsledelse.</p>
    <p>Sametinget fastsetter den øvrige organiseringen i sin forretningsorden.</p>
    <list>
      <p type="listitem">§ 2 	Første ordinære plenumsmøte</p>
    </list>
    <p>Det første plenumsmøte i Sametinget etter valg til sameting holdes innen utgangen av oktober måned det året valget foretas, dog ikke før første oktober. Sametingets plenumsmøte skal gjøres alminnelig kjent med høvelig varsel ved kunngjøring.</p>
    <list>
      <p type="listitem">§ 3	Sametingsvalget</p>
    </list>
    <p>Sametinget velges etter bestemmelsene i Sameloven.</p>
    <list>
      <p type="listitem">§ 4	Møteplikt</p>
    </list>
    <p>Personer som er valgt som medlem av Sametinget eller organ nedsatt av Sametinget plikter å delta i Sametingets eller respektive organs møter med mindre det foreligger gyldig forfall.</p>
    <list>
      <p type="listitem">§ 5	Forhandlingsspråk</p>
    </list>
    <p>Sametingets hovedspråk er samisk. Under plenumsmøtene i Sametinget har alle rett til å tale samisk eller norsk etter eget ønske.</p>
    <list>
      <p type="listitem">§ 6	Midlertidig ledelse</p>
    </list>
    <p>Sametingets første ordinære plenumsmøte etter valget kunngjøres og ledes av plenumsleder i det foregående Sametinget inntil plenumsledelsen i det nye Sametinget er valgt. Hvis plenumsleder ikke kan møte, ledes møtet av nestleder i plenumsledelsen. Møtets leder foretar navneopprop og mottar representantenes og vararepresentantenes fullmakter.</p>
    <list>
      <p type="listitem">§ 7	Fullmaktskomiteen</p>
    </list>
    <p>Sametinget velger blant sine representanter en fullmaktskomité på 5 medlemmer til prøving av fullmaktene for representanter og vararepresentanter i det nye Sametinget. Samtidig velger Sametinget komiteens leder og nestleder.</p>
    <list>
      <p type="listitem">§ 8 	Godkjenning av fullmaktene</p>
    </list>
    <p>Representantenes fullmakter godkjennes ved avstemning. Den enkelte representant deltar ikke i avstemningen om godkjenning av sin egen fullmakt.</p>
    <p>Mangler det nødvendige opplysninger for godkjenning av en representant, kan denne gis en midlertidig godkjenning inntil endelig godkjenning kan avgjøres.</p>
    <list>
      <p type="listitem">§ 9	Beslutningsdyktighet</p>
    </list>
    <p>Sametinget kan ikke konstitueres før minst halvparten av representantene er til stede.</p>
    <p>Sametinget er beslutningsdyktig når minst halvparten av representantene deltar i avstemningen.</p>
    <p>Ved avstemning i forslag til endringer i Sametingets grunnregler er Sametinget beslutningsdyktig når minst to-tredjedeler av representantene deltar i avstemningen. Behandlingen av slike forslag kan ikke ta til før minst to-tredjedeler av representantene har tatt sete i plenumssalen.</p>
    <list>
      <p type="listitem">§ 10	Tale- og forslagsrett</p>
    </list>
    <p>Kun møtende representanter har forslagsrett under forhandlingene i Sametinget. Møtende representanter og sametingsrådets medlemmer har talerett under forhandlingene i Sametinget.</p>
    <list>
      <p type="listitem">§ 11	Møteoffentlighet</p>
    </list>
    <p>Sametingets plenumsmøter holdes for åpne dører. I særlige tilfeller kan dog Sametinget med to-tredjedels flertall vedta at en sak skal behandles for lukkede dører.</p>
    <list>
      <p type="listitem">§ 12 	Forberedende fullmaktskomité</p>
    </list>
    <p>På siste plenumsmøte i valgperioden velges av og blant Sametingets representanter en fullmaktskomité på 5 medlemmer med like mange varamedlemmer til foreløpig prøving av fullmaktene for representantene og vararepresentantene i det nye Sametinget. Samtidig velges leder og nestleder.</p>
    <p>Den foreløpige fullmaktskomiteen skal, så langt det er nødvendig, gjennomgå og gjøre rede for innholdet i de dokumenter som gjelder valget og for alle klager og ankemål som er sendt inn i rett tid, dersom de har noe å si for fullmaktsavgjørelsen. Komiteen har på vegne av Sametinget fullmakt til å skaffe fram alle opplysninger som den finner nødvendig i denne sammenheng.</p>
    <list>
      <p type="listitem">§ 13	Forretningsorden</p>
    </list>
    <p>Sametinget fastsetter en egen forretningsorden med bestemmelser for Sametingets organisering, forhandlinger og saksbehandling.</p>
    <list>
      <p type="listitem">§ 14	Endring av grunnreglene</p>
    </list>
    <p>Forslag til endringer i grunnreglene må behandles av to påfølgende sameting. Et vedtak om endring kan ikke settes i verk før det er vedtatt i begge de to påfølgende sametingene. Vedtak om endring i grunnreglene fattes med flertall av de stemmer som avgis.</p>
    <p>Bestemmelsene i første ledd gjelder ikke eventuelle endringer av grunnreglene som følger av endringer i samelovens bestemmelser. I slike tilfeller legges saken fram for Sametinget på ordinær måte.</p>
  </body>
</document>
