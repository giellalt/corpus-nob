<document xml:lang="nob" id="no_id">
  <header>
    <title> 
Untitled
</title>
    <genre code="admin"/>
    <author>
      <unknown/>
    </author>
    <wordcount>883</wordcount>
    <conversion_status type="standard"/>
    <availability>
      <license type="standard"/>
    </availability>
    <parallel_text xml:lang="sma" location="nettverksseminar_i_stjordal_mem.doc"/>
    <metadata>
      <uncomplete/>
    </metadata>
    <version>XSLtemplate $Revision: 180635 $; file-specific xsl  Revision; common.xsl  $Revision: 154948 $; </version>
  </header>
  <body>
    <p type="listitem">
      <span type="quote">«Hva er samisk helse?»</span>
    </p>
    <list>
      <p type="listitem">Velkommen ved Sametingsråd Mikkel Eskil Mikkelsen</p>
    </list>
    <p type="title">
      <span type="quote">«Hva er samisk helse? - Sametingets perspektiv»</span>
    </p>
    <p>Ca. 10 min</p>
    <p>Egenpresentasjon.</p>
    <p>Jeg vil ønske dere velkommen til nettverksseminaret Samisk kulturforståelse i helse- og sosialtjenesten i det sørsamiske området. Samtidig vil jeg takke arrangørene for invitasjon til seminaret, og takke de for å ta initiativet for at samiske helsearbeidere i sørsamiskeområder får en møteplass. For Sametinget er det en uvurderlig hjelp at det skapes arenaer der man kan diskutere samiske helse- og sosialutfordringer. Sametinget trenger mer kunnskaper om de behov som den samiske befolkningen har, og er avhengig av innspill fra de som kjenner forholdene best.</p>
    <p>Nettverksseminaret har i år valgt et tema som spenner vidt, men som samtidig viser noe av særegenheten ved helse sett i et samisk perspektiv. Temaet <span type="quote">«Hva er samisk helse»</span> er komplekst, og det er utfordrende både for oss som samiske politikere, for dere som fagfolk og for det samiske samfunnet som sådan å skulle definere dette. Den samiske befolkningen består av et mangfold, hvor ulike personer har ulike behov. Samtidig er det noen ting som viser seg å gå igjen, noe som også gjenspeiler seg i dette seminaret.</p>
    <p>Den sørsamiske befolkningen har gjennom tidene møtt store samfunnsmessige utfordringer i forhold til sitt levesett, noe som naturligvis vil innvirke på menneskers helse. Dette er noe Sametinget daglig jobber for å imøtekomme og forbedre, blant annet gjennom samarbeid og <span type="quote">«påvirkning»</span> av kommuner, fylker og sentrale myndigheter.</p>
    <p>Samtidig ser vi en positiv utvikling i det sørsamiske samfunn med tanke på at der er de senere år kommet flere samer med helsefagligkompetanse, hvor vi ser at disse fagpersonene også viser et stort engasjement for faget og det sørsamiske samfunn. En økt samisk helsefaglig kompetanse i de kommunene der det bor samer vil innvirke positivt for fremtiden, og som vi ofte ser, så vil positiv utvikling avle videre positiv utvikling. Sametinget håper og opprfordrer samsisk ungdom til å ta utdanning, spesielt helsefagligeutdanninger, for å sikre en fortsatt positiv utvikling i fremtiden.</p>
    <p>Sametinget har et ansvar med å arbeide for et likeverdig helse-og sosialtilbud for den samiske befolkningen blant annet ved å bidra til at det samiske folks helse og levekår settes på dagsorden på lik linje som den øvrige befolkningen. Å sette samiske folks helse og levekår på dagsorden, betyr også å se på hvilke faktorer både i vårt eget samfunn og samfunnet for øvrig som påvirker vår helse - <span type="quote">«Hva er samisk helse?»</span></p>
    <p>I Sametingsrådets tiltredelseserklæring - Muohtačalmmit har vi sagt at det er viktig at samer blir møtt med et helsetilbud på eget språk med forståelse for samisk kultur og historie. I den forbindelse vil vi arbeide for at samiske perspektiver skal ivaretas i nasjonale helserelaterte prosesser, blant annet med å sikre samisk representasjon i helseforetakene og for at samer skal møte samiskspråklig kompetanse i alt fra nødmeldetjenesten til allmenn- og spesialisthelsetjenesten.</p>
    <p>Sametinget har vært med på å opprette en strategiplan for videreutvikling av spesialisthelsetjenestene til den samiske befolkningen. Formålet med dette er å utarbeide en strategisk og overordnet plan med tiltak som fremmer likeverdige spesialisthelsetjenester til den samiske befolkningen nasjonalt, innenfor de rammer og prinsipper som framgår av Nasjonal helse- og sykehusplan. Likeverdige helsetjenester forutsetter helsetjenester tilrettelagt samiske pasienters språklige og kulturelle bakgrunn. Strategiplanen skal gjelde alle samer i hele norge, og vi har troen på at dette vil være med på å forbedre helsetilbudet for samer også utenfor de samiske kjerneområdene.</p>
    <p>Sametinget vil arbeide med å forbedre det samiske psykiske helsevernet. For å sikre at de nasjonale perspektivene ivaretas bør SANKS (Samisk nasjonal kompetansetjeneste - psykisk helsevern og rus) løftes fra Helse Finnmark til Helse Nord. Det innebærer at vi vil løfte tilbudet innen psykisk helsevern i lule- og sørsamisk område, enten gjennom utvidelse av SANKS sitt tilbud eller ved samordnede og organisatoriske tiltak. Videre vil vi ha en gjennomgang av helsestrukturene for hele den samiske befolkningen. Sametinget er glade for at det allerede er gjort tiltak for den sørsamiske befolkningen ved at SANKS har åpnet to fagstillinger i Snåsa og Røros.</p>
    <p>Vi vil arbeide for at alle samer og samiske eldre spesielt får et verdig helse- og omsorgstilbud, og vil i samarbeid med Sametingets eldreråd utforme en samisk eldrestrategi. Sametinget vil i tillegg arbeide for opprettelsen av samiskspråklige omsorgstilbud gjennom samarbeidsavtalene med kommuner.</p>
    <p>Sametingets arbeid med å forbedre helsetjenestene til den samiske befolkningen foregår også gjennom tildeling av tilskudd til forskjellige helsefaglige prosjekter. Blant annet så har Sametinget gitt tilskudd til Snåsa kommune for å arrangere møteplasser for sørsamiske eldre, der er gitt tilskudd til kurs for pårørende til personer med rusproblematikk blant sørsamer og der er gitt tilskudd til å lage visuelle virkemidler i opplæring om sørsamisk kultur.</p>
    <p>Vi vet at der er mange med nær tilknytning til reindrift i de sørsamiske områdene. Sametinget har opprettet et lovutvalg som skal gjennomgå reindriftsloven. Vi har et ønske om at endring av reindriftsloven vil kunne virke positivt på reindriftsamers hverdag, og med det også positivt på reindriftssamenes helse.</p>
    <p>Jeg håper dere får to interesante og lærerike dager. Så håper jeg og at dere alle blir motivert til å arbeide videre for en økt kulturforståelse innen helse- og sosialtjenesten til beste for den samiske pasient og bruker.</p>
    <p>Takk for meg og tillykke med seminaret!</p>
    <p>Nettverksseminar: Samisk kulturforståelse i helse- og sosialtjenesten i det sørsamiske området 24. - 25. jan. 2019</p>
  </body>
</document>
