<document xml:lang="nob" id="no_id"><header><title/><genre code="admin"/><author><unknown/></author><wordcount>282</wordcount><conversion_status type="standard"/><availability><free/></availability><submitter name="Kevin Brubeck Unhammer" email="unhammer@fsfe.org"/><origFileName>https://www.tysfjord.kommune.no/stetind.96270.no.html</origFileName><parallel_text xml:lang="smj" location="index.php_id-5087311_showtipform-1_cat-96270_gb-.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p>Tysfjord kommune : Stetind - Norges nasjonalfjell</p>
<p type="title">Stetind - Norges nasjonalfjell</p>
<p>02.12.2007</p>
<p>Stetind (1392 m.o.h.) ble høsten 2002 kåret til Norges nasjonalfjell. Fjellets form er karakteristisk. Det reiser seg loddrett opp av havet og toppen er pannekakeflat som om noen har svingt sverdet og kuttet den.</p>
<p>Den mektige <span type="quote">"ambolten"</span> kan sees fra minst syv prestegjeld. Fjellet har fra gammelt av vært et karakteristisk seilingsmerke for sjøfarende langs Nordlandskysten. Stetind ble første gang besteget 30. juli 1910 av F. Schelderup, A. Bryn og C.W. Rubenson. Et kvart århundre etter førstebestigningen innførte Arne Næss bolteklatringen i Norge. En ny utvikling var i gang. I 1936-37 klatret Næss flere imponerende tekniske ruter til toppen av Stetind, blant annet Sydpillaren. Professoren og filosofen etablerte seg som selve kongen av Stetind, og foretok i 1963, sammen med R. Høybakk og K. Friis Baasted, den første vinterbestigningen av fjellet via Østveggen. Gå opp  Det er mulig å gå nesten hele veien opp til toppen av granittkjempen. Halls fortopp heter nivået du kan nå til fots. Turen opp hit går langs sti, men er relativt fysisk krevende likevel. Det tar mellom tre og fire timer å gå opp til fortoppen. Langs stien slynger det seg både elver og bekker så det er unødvendig å ta med seg drikkevann. Utsikten fra Halls fortopp er flott. Herfra kan du skue utover både fjell og fjorder i området. Ønsker du å bevege deg videre, opp til toppunktet på Stetind trenger du klatreutstyr og erfaring. Eventuelt kan du delta på en guidet tur. Nordland Turselskap tilbyr guidet tur til Stetind. Turene gjennomføres i små grupper fra begynnelsen av juni til slutten av september.</p>
<p>Besøk også Tysfjord kommunes nettside for Norges nasjonalfjell, www.visitstetind.no .</p>
</body></document>
