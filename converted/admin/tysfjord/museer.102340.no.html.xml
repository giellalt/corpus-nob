<document xml:lang="nob" id="no_id"><header><title/><genre code="admin"/><author><unknown/></author><wordcount>777</wordcount><conversion_status type="standard"/><availability><free/></availability><submitter name="Kevin Brubeck Unhammer" email="unhammer@fsfe.org"/><origFileName>https://www.tysfjord.kommune.no/museer.102340.no.html</origFileName><parallel_text xml:lang="smj" location="index.php_id-5126524_showtipform-1_cat-102340_gb-.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision: 154948 $; </version></header><body><p>Tysfjord kommune : Museer</p>
<p type="title">Museer</p>
<p>11.01.2008</p>
<p>Fra 2008 er Tysfjord Museum innlemmet som ny museumsavdeling i Museum Nord. Avdelingen består av to anlegg, henholdsvis Indre og Ytre Tysfjord Bygdemuseer, i Kjøpsvik og på Korsnes.</p>
<p>Begge anleggene har til nå vært driftet av lokale museumsforeninger som gjennom mange år har lagt ned en formidabel dugnadsinnsats for å bevare bygningene og samle gjenstander. I tillegg til å forvalte disse to anleggene skal Tysfjord Museum opparbeide og formidle kunnskap om menneskelig aktivitet fra de første menneskene kom til Tysfjord og fram mot i dag. En stor andel av kommunens befolkning er samer, og det er i senere tid også kommet innslag av andre nasjonaliteter. Kommunen er med i samisk språk- og forvaltningsområde. Det er derfor naturlig at museets arbeid gjenspeiler et flerkulturelt perspektiv. Museet skal være til for alle innbyggerne i kommunen, og skal bidra til å gi unge og voksne kunnskap om vår fjerne og nære historie. Tysfjord Museum har en fast ansatt konservator/avdelingsleder, med kontorsted på rådhuset i Kjøpsvik.</p>
<p>Tysfjord Museums anlegg i Kjøpsvik består av to bygninger. I den gamle lensmannsgården, som senere ble direktørbolig for Nordland Portland Cementfabrikk, er gjenstandssamlingen etter hvert blitt så stor at museumsforeningen har kjøpt en ekstra bygning for blant annet å få plass til nye utstillinger.</p>
<p>Kjøpsviks historie spenner seg fra steinalderfunn til sementfabrikk. På 1600-tallet hadde Kjøpsvik den største samebosetningen i Tysfjord. I løpet av 17-og 1800-tallet ble gården gradvis overtatt av nordmenn, og det ble etablert handelssted, bygget kirke, prestegård og Kjøpsvik fikk etterhvert status som kommunesenter.</p>
<p>Det som imidlertid har gjort Kjøpsvik til det tettstedet det etter hvert ble, skyldes likevel i stor grad etableringen av Nordland Portland Cementfabrikk i 1918. En storstilt utbygging fulgte etableringen, med fabrikkbygninger, verkstedbygninger, kaianlegg, lager, silo, boligbrakker og en mengde andre bygninger med forskjellige funksjoner. Selskapet kjøpte gårdeiendommer og flyttet husene for å gjøre plass til kalkbrudd. Bruddene endret store deler av topografien i Kjøpsvik. Industrieventyret førte med seg en mengde nye arbeidsplasser, og mange flyttet til Kjøpsvik for å få del i lønnsarbeidet. Mange, både samer og etnisk norske, ble dag- og helgependlere. De var gjerne fiskerbønder ved siden av sesongarbeidere på fabrikken. Det kom også mye folk flyttende fra andre steder i landet. Særlig ble ingeniører og funksjonærer rekruttert sørfra, og også fra Tyskland og USA. Arbeidsforholdene i bruddene og fabrikkene var ikke alltid de beste. Som en naturlig del av utviklingen ble det derfor etablert fagforeninger.</p>
<p>Etableringen av industri førte til store omveltninger i det tokulturelle Tysfjordsamfunnet, som til da hadde vært preget av primærnæringer. I dag heter sementfabrikken Norcem, og er fremdeles den største arbeidsplassen i kommunen.</p>
<p>På Korsnes, ikke langt fra fergeleiet på Bognes, skal Tysfjord Museum drifte et eldre bygningsmiljø med utstillinger inne i husene. Bygningsmassen består av en hovedbygning fra 1926, bårstue fra 1800-tallet, stabbur fra 1700-tallet, fjøs, samt ei stor brygge fra siste del av 1800-årene. Stedets historie er først og fremst om handel, kommunikasjoner og fiskeindustri. Allerede i kilder fra 1600-tal</p>
<p>Til tross for de myteomspunnede handelsmenn i Normannfamilien er det likevel en kvinne fra familien som ettertiden husker best. Magdalena Normann drev fotoatelier på Korsnes i 1910-20-årene, og ble en svært anerkjent fotograf. Hun etterlot seg en mengde fotonegativer der mesteparten er tatt vare på.</p>
<p>Utover 1800-tallet fikk stedet både postkontor, telegrafstasjon, samt fast dampskipsanløp flere ganger i uken. I en periode hadde også hurtigruta fast anløp. Valdemar Pettersen fra Gildeskål overtok handelsstedet etter Nikolai Normann. Rundt 1900 hadde Valdemar blant annet notbruk, trandamperi, salteri og butikk. Han kjøpte dessuten fisk i Lofoten og fikk den tørket på svabergene på Korsnes. Klippfisktørking var kvinnearbeid, og gav mange kvinner mulighet til å tjene egne penger. Fisken ble eksportert, blant annet til England. Butikken ble overtatt av Tormod Bredesen i 1936 og drevet fram til 1958. I 1960 kom Hvedingfamilien til Korsnes og etablerte fiskemottak. Det drives i dag en solid fiskeforedlingsbedrift på Korsnes, og den er en av hjørnesteinsbedriftene i kommunen.</p>
<p>Gjenstandene og bygningsmassen som er bevart på Korsnes reflekterer mye av de forskjellige virksomhetene som har vært der. Av andre attraksjoner i nærmiljøet er et kjent bergkunstfelt fra steinalder på nabogården Leiknes. Feltet er vurdert å ha internasjonal verneverdi.</p>
<p>Mer informasjon om museene finner du på lenkene nedenfor eller ved å kontakte avdelingsleder ved Museum Nord i Tysfjord, Lars Børge Myklevold, på tlf. 75 77 55 06 / 47 46 85 66.</p>
<p>Lenker: Tysfjord museum Museum Nord</p>
<p>Nettutstillinga sementhistorie.no Nettutstillinga gruvehistorie.no</p>
</body></document>