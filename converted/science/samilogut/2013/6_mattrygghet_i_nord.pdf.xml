<document xml:lang="nob" id="no_id">
  <header>
    <title>Mattrygghet i nord</title>
    <genre code="science"/>
    <author>
      <unknown/>
    </author>
    <wordcount>3506</wordcount>
    <conversion_status type="standard"/>
    <availability>
      <license type="standard"/>
    </availability>
    <origFileName>http://samilogutmuitalit.no/sites/default/files/publications/6mattrygghet_i_nord.pdf</origFileName>
    <parallel_text xml:lang="sme" location="6_biebmodorvvolasvuohta_davvin.pdf"/>
    <metadata>
      <uncomplete/>
    </metadata>
    <version>XSLtemplate $Revision: 150288 $; file-specific xsl  Revision; common.xsl  $Revision: 154948 $; </version>
  </header>
  <body>
    <p>
      <em type="bold">6  Mattrygghet i nord </em>
    </p>
    <p><em type="bold">Magritt Brustad</em>, Senter for samisk helseforskning, Universitetet i Tromsø </p>
    <p><em type="bold">Ammar Ali Hassan</em>, Senter for samisk helseforskning, Universitetet i Tromsø </p>
    <p><em type="bold">Torkjel M. Sandanger</em>, Institutt for samfunnsmedisin, Universitetet i Tromsø </p>
    <p>
      <em type="italic">Sammendrag </em>
    </p>
    <p>
      <em type="italic">Undersøkelser har vist at noen typer tradisjonskost, dvs. mat fra lokalmiljøet, blir benyttet i relativt stor grad i husholdningen i Nord-Norge. Lokal mat er ofte rik på  næringsstoffer,  men  noen  matvarer  kan  i  tillegg  til  høyt  innhold  av næringsstoffer også inneholde miljøgifter. Dette gjelder da ofte mat fra havet.  </em>
    </p>
    <p>
      <em type="italic">Dokumentasjonen  har  vært  mangelfull  med  hensyn  til  innholdet  av  persistente organiske miljøgifter og tungmetaller i reinkjøtt. Nyere forskning har imidlertid vist at reinkjøtt fra ulike reinbeitedistrikt i Norge inneholder svært lave nivåer av miljøgifter, og at det ikke er grunn til å tro at konsum av reinkjøtt utgjør noen helserisiko for mennesker grunnet miljøgifter. Tvert imot har reinkjøttet vist seg å inneholde betraktelig høyere nivåer av en rekke næringsstoffer sammenliknet med storfekjøtt.  </em>
    </p>
    <p>
      <em type="italic">Mølja,  eller  fersk  torsk,  lever  og  rogn,  har  vært,  og  er  fortsatt  viktig  for  å opprettholde  god  vitamin  D-status  for  kystbefolkningen  i  nord  i  mørketiden. Befolkningen  er  derimot  advart  mot  å  spise  fiskelever  fra  fjordfisk,  grunnet innholdet av miljøgifter.  </em>
    </p>
    <p>
      <em type="italic">Spenningsfeltet  mellom  de  positive  sidene  med  arktisk  kost,  slik  som  den  høye næringstettheten, og de negative, som dreier seg om miljøgifter i denne kosten, refereres ofte til som det arktiske dilemma.  I hvilken grad usikkerhet knyttet til mattrygghetsspørsmål  i  relasjon  til  tradisjonskost  har  påvirket  den  samiske befolkningens valg av mat og matvaner, er ikke kjent.  </em>
    </p>
    <p>
      <em type="bold">6.1  Innledning </em>
    </p>
    <p>Lokal  mat  har  tradisjonelt  utgjort  en  viktig  del  av  kostholdet  hos  befolkningen bosatt  i  nordområdene.  Nyere  kostholdsforskning  har  vist  at  mat  fanget, høstet eller  fisket  i  nærområdet  fortsatt  kan  utgjøre  en  betydelig  del  av  kosten  til befolkningen i nord.</p>
    <p>Analyser av næringsstoffer i sentrale matvarer i tradisjonskost i nord har vist høy næringstetthet  av  en  rekke  essensielle  næringsstoffer.  Samtidig  har  det  vært  en økende  bekymring  rundt  det  faktum  at  mat  fra  nordområdene  har  vært  spesielt utsatt  for  langtransportert  forurensning  fra  kilder  lengre  sør.  Bruk  av  mat  fra havet,  slik  som  marine  pattedyr,  men  også  fiskelever  og  feit  fisk,  har  vært gjenstand for bekymring grunnet innhold av miljøgifter.</p>
    <p>Spenningsfeltet mellom de positive sidene med  arktisk kost, slik som den høye næringstettheten,  og  de  negative,  som  da  omhandler  tilstedeværelsen  av miljøgifter i denne kosten, refereres ofte til som <em type="italic">det arktiske dilemma.</em>  </p>
    <p>Det  meste  av  forskningen  rundt  denne  tematikken  har  vært  gjort  i  land  som Grønland, Arktisk Canada og USA, og da gjerne ut fra en urfolkskontekst fordi kosthold som er aktualisert angående det arktiske dilemma, ofte har vært assosiert med tradisjonskost til ulike urfolksgrupper bosatt i disse områdene.</p>
    <p>Denne  artikkelen  omhandler  det  arktiske  dilemma  der  det  sentrale  er  å  kunne oppsummere hva som finnes av kunnskap og forskning fra områder med samisk og norsk bosetning i Norge, angående mattrygghet relatert til tradisjonskost.</p>
    <p>
      <em type="bold">6.2  Det arktiske dilemma </em>
    </p>
    <p>Mattrygghet er et sentralt tema i forskning på kosthold og ernæring blant urfolk i nordområdene.</p>
    <p>Det arktiske dilemma brukes ofte som betegnelse på kommunikasjonsutfordringer knyttet til mattrygghet i nordområdene.</p>
    <p>Mye av maten som er høstet fra naturen i nord, spesielt mat fra havet, inneholder høye  konsentrasjoner  av  essensielle  næringsstoffer.  Kostholdsundersøkelser  fra urfolksgrupper i arktisk Canada har vist et betydelig høyere inntak av essensielle næringsstoffer  for  studiedeltakerne  på  dager  der  maten  besto  av  typisk tradisjonskost, sammenliknet med dager der de spiste mer <span type="quote">«moderne kost»</span>. For næringsstoffene vitamin D, jern og sink var inntaket mer enn fordoblet på dager der kosten besto av mat fra lokalmiljøet. Undersøkelser fra inuitter på Grønland har vist at når kostholdsendringer har beveget seg fra tradisjonskost og bruk av lokalt høstet mat til et mer vestlig kosthold, har inntaket av noen næringsstoffer gått  ned.  Reduksjon  i  bruk  av  lokal  mat  har  også  vært  assosiert  med  økning  i diabetes type 2 og forekomst av overvekt. I tillegg til at lokal mat er relatert til en rekke positive helseaspekter på grunn av den høye næringstettheten og det lave innholdet  av  <span type="quote">«tomme  kalorier»</span>,  er  bruk  av  slik  kost  også  kostnadsbesparende. Bruk av lokal mat er i tillegg med på å opprettholde og videreføre kunnskap om hvordan  utnytte  matressursene  lokalt,  samtidig  som  maten  kan  betraktes  som markør for sosiale og kulturelle verdier.</p>
    <p>Tilstedeværelse  av  ulike  typer  miljøgifter  har  imidlertid  ført  til  ulik  grad  av usikkerhet angående i hvilken grad det er helsemessig trygt å benytte lokal mat. Utfordringer  knyttet  til  balansert  kommunikasjon  av  informasjon  om  disse forhold, der de positive sidene vektes opp mot de negative, er kjernen i det såkalte arktiske dilemmaet. <em type="bold"> </em></p>
    <p>
      <em type="bold">6.3  Miljøgifter i mat fra nordområdene </em>
    </p>
    <p>
      <em type="bold">6.3.1 Persistente organiske miljøgifter (POPs) </em>
    </p>
    <p>Persistente organiske miljøgifter (POPs) er fremmedstoffer som nedbrytes veldig langsomt i naturen. De fleste av disse stoffene er fettløselige, noe som gjør at de kan  lagres  spesielt  i  den  fettrike  marine  næringskjeden.  I  og  med  at  de  marine næringskjedene består av mange ledd, vil konsentrasjonene bli høyest på toppen av  næringskjedene,  hvor  disse  fettløselige  stoffene  anrikes  i  fettrike  vev  og organer (fig. 1). Dette gjør at den marine næringskjeden inneholder høyere nivåer av  POPs  enn  den  terrestriske  næringskjeden  (fig.  2).  Eksempler  på  POPs  er dioksiner, polyklorerte bifenyler (PCB) og pesticider (DDTs).</p>
    <p>
      <em type="bold">Figur 6.1   Den marine næringskjeden er fettrik og består av mange ledd. For hvert ledd i kjeden øker nivåene av fettløselige miljøgifter.  </em>
    </p>
    <p>
      <em type="bold">Figur 6.2   Den terrestriske næringskjeden har ikke like mange ledd som den marine næringskjeden, og derfor oppkonsentreres ikke miljøgifter i samme grad. </em>
    </p>
    <p>Mye er fortsatt ukjent angående POPs effekt på menneskers helse, spesielt med tanke på laveksponeringen over tid som bidraget fra mat representerer. Strukturelt har disse miljøgiftene en form som ligner på noen av kroppens egne hormoner, og man  frykter  at  såkalt  hormonhermende  effekter  av  disse  stoffene  kan  være helseskadelige.</p>
    <p>Det finnes få lokale kilder til POPs i nord. Tilstedeværelse av disse forbindelsene i nordområdene er i all hovedsak forårsaket av at disse stoffene transporteres med luftstrømmer  fra  kilder  utenfor  Norges  grenser  fra  høyindustrialiserte  land  i Europa, Nord-Amerika og Asia (fig. 3).</p>
    <p>Konsentrasjoner av mange miljøgifter som PCB, DDT, og dioksiner i miljøet og mennesker har gått kraftig ned i løpet av de siste 20 årene. En reduksjon på så mye som 70 % har vært antydet. Dette estimatet er basert på målinger av POPs i morsmelk og blodprøver hos mennesker. Årsaken til denne nedgangen er forbud og  strengt  regelverk  for  bruk  og  utslipp  av  disse  stoffene  i  naturen.  Andre miljøgiftgrupper  har  vist  økning  i  nivåer  inntil  ganske  nylig,  for  eksempel flammehemmende stoffer og noen perfluorerte forbindelser. Resultatene fra The Arctic Monitoring Programme fra årene 1998, 2002 og 2009 har vist at nivåene av persistente organiske miljøgifter er generelt lave i nordområdene sammenliknet med tempererte regioner i sør.</p>
    <p>
      <em type="bold">6.3.2  Tungmetaller </em>
    </p>
    <p>Tungmetaller finnes naturlig i naturen eller kan være menneskeskapt. Naturlige kilder  til  tungmetaller  kan  være  ulike  bergarter,  jordskorpa  eller  vulkanske utbrudd,  mens  de  vanligste  menneskeskapte  kildene  er  jordbruksaktivitet, gruvedrift,  ulike  former  for  industri  og  avfallsdeponeringer.  Mat  er hovedeksponeringskilden  til  tungmetaller  for  mennesker,  mens  eksponering  fra luft eller direktekontakt med hud eller øyne bidrar i mindre grad.</p>
    <p>Kvikksølv, bly, nikkel og kadmium er sentrale tungmetaller der for høye nivåer vil kunne gi negative helseeffekter hos mennesker. Det er antatt at disse stoffene i store nok konsentrasjoner vil kunne gi blant annet neurologiske effekter og økt risiko for infertilitet.</p>
    <p>Overgang til blyfri bensin har gitt en kraftig reduksjon i atmosfærisk nedfall av bly  over  Europa  og  Nord-Amerika,  mens  kadmium  viser  litt  ulike  trender.  De høyeste  konsentrasjonene  av  tungmetaller  i  nordområdene  forekommer  nær kopper-/nikkelsmelteverkene  ved  Nikel  og  Monchegorsk  på  Kolahalvøya,  og Norilsk i Sibir.</p>
    <p>
      <em type="bold">6.4   Lokal mat fra Nord-Norge og det arktiske dilemma </em>
    </p>
    <p>Det  finnes  noen  få  undersøkelser  der  både  innhold  av  miljøgifter  og næringsstoffer i lokale matvarer fra Nord-Norge har vært studert i et såkalt <em type="italic">arktisk dilemma-perspektiv</em>. Dette gjelder  for  fiskemåltidet  mølja  (fersk  torsk, lever og rogn) og reinkjøtt og andre produkter fra rein. Dette kapitlet oppsummerer derfor resultater fra forskning som er gjort i Nord-Norge når det gjelder dette temaet i relasjon til disse matvarene.  </p>
    <p>
      <em type="bold">6.4.1 Inntak av reinkjøtt og organer fra rein  </em>
    </p>
    <p>Reinkjøtt  og  andre  organer  fra  rein  har  vært  og  er  sentrale  bestanddeler  i kostholdet til deler av den samiske befolkningen i Norge. Kostholdsundersøkelser har vist til høyt inntak spesielt i samisk befolkning bosatt på innlandet, men også ved  kysten  har  samisk  befolkning  et  noe  høyere  inntak  av  reinkjøtt  enn  ikkesamisk befolkning. Høyt inntak av reinkjøtt har vært assosiert med lavere risiko for jernmangel i befolkningen. Kunnskap om både miljøgifter og næringsinnhold i  reinkjøtt  har  lenge  vært  mangelfull  i  Norge.  Dette  var  en  sentral motivasjonsfaktor  for  at  man  satte  i  gang  prosjektet  <span type="quote">«Reinkjøtt  som næringsmiddel»</span>.  I  2012  resulterte  dette  prosjektet  i  en  doktorgradsavhandling. Forskningsresultater  som  kommenteres  i  det  følgende,  er  i  hovedsak  hentet  fra dette doktorgradsprosjektet.</p>
    <p>
      <em type="italic">Reinkjøtt og POPs </em>
    </p>
    <p>I rein er det i all hovedsak funnet lave nivåer av persistente organiske forbindelser (POPs), bortsett fra i områder som er berørt av lokal industri. Forhøyet nivå av dioksin har vært målt i noen få enkeltdyr på Varangerhalvøya.</p>
    <p>Nylig er det publisert et arbeid på nivå av POPs i rein og ulike organer fra rein (lever, talg, marg og muskel) basert på datainnsamling fra ulike reinbeitedistrikt i Norge. Konklusjonen fra dette arbeidet er at POPs-nivået i rein er svært lavt og ikke  vil  kunne  utgjøre  noen  målbar  helserisiko  hos  konsumentene,  selv  hos  de som har et høyt inntak.</p>
    <p>
      <em type="italic">Reinkjøtt og tungmetaller  </em>
    </p>
    <p>I dyr som går ute på beite størstedelen av eller hele året, kan tungmetaller være et større problem enn POPs. Det er funnet til dels høye nivåer av kadmium og bly i nyre  og lever  fra rein  i  Norge  (Mattilsynet, 2003). Det  har også  vært påvist  en markert nord-sør-gradient, hvor de laveste nivåene er påvist i nordlige deler av Norge.  I  nevnte  avlagte  doktorgradsarbeid  fra  prosjektet  <span type="quote">«Rein  som næringsmiddel»</span>  ble  denne  nord-sør-forskjellen  bekreftet  for  kadmium,  men  de geografiske  forskjellene  var  likevel  ikke  entydige.  Figur  4  viser  geografiske forskjeller i nivå av kadmium og bly i reinkjøtt fra ulike reinbeitedistrikt i Norge. En  mulig  forklaring  til  på  det  relativt  høye  nivået  i  Fávrrosorda  kan  være  at tungmetaller  fra  gruvedriften  i  nabodistriktet  Ábborassa  fraktes  med  vinden  til dette distriktet og akkumuleres i større grad her enn i kildedistriktet. Dette er et fenomen  som  også  er  observert  i  andre  nordiske  land,  at  området  nærmest gruvedriftsanlegget har lavere konsentrasjoner av tungmetaller enn nabodistriktene.  Det  konkluderes  i  doktorgradsarbeidet  med  at  reinkjøtt, uavhengig  av  opprinnelsesdistrikt,  er  trygt  å  spise  for  konsumentene  fordi  de nivåene av tungmetaller som er påvist, er betydelig lavere enn grenseverdier som er satt for potensielt helsefarlig effekt for mennesker.</p>
    <p>I doktorgradsarbeidet ble det påvist til dels høye nivåer av kadmium i reinlever. Men det konkluderes likevel med at dette ikke representerer en helserisiko fordi det  kreves  et  urealistisk  høyt  inntak  av  reinlever  for  å  komme  over  anbefalt grenseverdi som er fastsatt som helseskadelig for kadmium. Vi snakker da om et inntak av reinlever tilsvarende 2,7 kg per måned i løpet av ett år.</p>
    <p>
      <em type="italic">Næringsstoffer i reinkjøtt </em>
    </p>
    <p>Den  norske  matvaretabellen  har  hatt  til  dels  manglede  opplysninger  om næringsinnhold  i  reinkjøtt.  Gjennom  doktorgradsprosjektet  <span type="quote">«Reinkjøtt  som næringsmiddel»</span>  har  solid  dokumentasjon  på  reinkjøtts  innhold  av  ulike næringsstoffer  blitt  fremskaffet.  I  dette  arbeidet  er  prøver  fra  100  dyr  fra  ulike beitedistrikt inkludert i analysen.</p>
    <p>Figurene  6.5–6.7  viser  innholdet  av  de  essensielle  næringsstoffene  B12,  jern, sink  og  selen  i  reinkjøtt  i  forhold  til  andre  kjøtt-typer.  Ut  fra  disse  figurene framkommer  det  at  næringsinnhold  i  reinkjøtt  er  betydelig  høyere  for  alle  de nevnte  næringsstoffene,  sammenliknet  med  andre  dyrearter  som  ofte  inngår  i kostholdet i Norge.</p>
    <p>Generelt har det vært kjent at viltprodukter slik som rein- og elgkjøtt har høyere næringsstofftetthet  enn  kjøtt  fra  husdyr.  Dokumentasjonen  på  dette  er  fortsatt mangelfull for elgkjøtt.</p>
    <p>Den største kontrasten mellom reinkjøtt og andre kjøtt-typer ble funnet for vitamin B12, med en firedobling, eller mer i forskjell (fig. 6.5).</p>
    <p>Med essensielle næringsstoffer menes næringsstoffer som mennesket er avhengig av å få tilført via kosten fordi</p>
    <p>kroppen ikke er i stand til å produsere disse stoffene i tilstrekkelig grad selv. Mangel på essensielle næringsstoffer over tid gir mangelsykdommer med ulik grad av alvorlighet, avhengig av hvor lenge mangelen har pågått og hvor lave nivåene av disse næringsstoffene er i kroppen. De fleste mangelsykdommer vil helbredes ved økt inntak av næringsstoffer, mens for noen mangelsykdommer vil langvarig mangel gi varig sykdom eller skade.</p>
    <p>Reinkjøtt er et magert kjøtt. Figur 8 viser at fettprosenten i reinkjøtt er tilsvarende det  som  er  i  kyllingkjøtt.  Norske  ernæringsmyndigheter  har  anbefalt  redusert inntak av animalsk fett i befolkningen for å forebygge sykdom. Reinkjøtt fremstår derfor som et sunt valg, og bruk av rein som kjøttalternativ kan være fordelaktig for å tilstrebe et kosthold i tråd med offisielle kostråd.</p>
    <p>
      <em type="italic">Radioaktivitet i rein </em>
    </p>
    <p>Etter Tsjernobyl-ulykken i 1986 ble reinbeitedistriktene i sørlige del av Nordland fylke  og  Trøndelag  hardest  rammet  av  radioaktivt  nedfall.  Radioaktivt  cesium (137Cs) har vært det mest alvorlige problemet grunnet den lange halveringstiden på om lag 30 år. Mattilsynet gjør regelmessige målinger av radioaktivt innhold i reinkjøtt. Måleresultatene viser at det radioaktive innholdet i rein har gått kraftig ned og er betydelig lavere enn det som ble målt de første årene etter Tsjernobylulykken.  Rein  fra  utsatte  geografiske  områder  kan  imidlertid  fortsatt  ha  høye verdier. Det er derfor aktuelt med videre overvåking og tiltak som  målinger av levende dyr, nedfôring før slakting og stikkprøvekontroll av slaktet for å hindre for høy eksponering.</p>
    <p>Mattilsynet  har  gitt  ut  kostholdsråd  for  inntak  av  reinkjøtt.  Tabell  1  viser  hvor mye reinkjøtt du kan spise, avhengig av hvor forurenset maten er. Grenseverdien for mennesker er satt til maksimum 80 000 becquerel i året.</p>
    <p>
      <em type="bold">6.4.2 Mølja- tradisjonskost fra nord </em>
    </p>
    <p>Fiskeretten  skrei-mølja  bestående  av  fersk  torsk,  lever  og  rogn  har  sterke tradisjoner  i  Nord-Norge.  Mølja  spises  primært  fra  januar  til  mars  når  skreien kommer inn i fjordene for å gyte. Historiske beskrivelser fra Finnmark forteller om et høyt inntak av denne retten, og at leveren sammen med leverfettet til dels utgjorde hovedkilden til fettinntaket for befolkningen langs kysten. Mølja fra sei, oftest spist om sommeren, var også en sentral kilde til fett og en rekke essensielle næringsstoffer. Følgende beskrivelse er hentet fra medisinalberetninger fra 1866 fra legen i Loppa kommune</p>
    <p>… En, især af Finner, meget yndet Ret bestaar av Lever af Seien, der knuses i Gryden sammen med Krøkebær og nydes omtrent som Grød; dette utgjør paa sine Steder til dels Hovedretten om Sommeren…”</p>
    <p>Nyere kostholdsforskning fra Nord-Norge har vist at mølja fortsatt kan betraktes som en viktig bestanddel i kosten hos befolkningen spesielt i kystnære strøk. I en rekke av kystkommunene svarer opp mot 70 prosent av befolkningen at de spiser mølja sju ganger eller oftere per sesong.</p>
    <p>
      <em type="italic">Møljas næringsinnhold  </em>
    </p>
    <p>Næringsinnholdet i torskelever etter at den er kokt, har blitt målt for de fettløselige vitaminene A, D og E i tillegg til fettsyrer. Resultatene fra disse undersøkelsene viste  at  et  gjennomsnittlig  møljemåltid  inneholder  <em type="italic">tolv</em>  anbefalte  dagsdoser  av vitamin D, <em type="italic">elleve</em> anbefalte dagsdoser av vitamin A og én anbefalt dagsdose av vitamin  E  i  tillegg  til  14  g  langkjedede  omega-3-fettsyrer.  Til  sammenlikning inneholder  en  barneskje  medisintran  1,2  gram  omega-3  og  én  dagsdose  av  de andre vitaminene. </p>
    <p>Spesielt  for  vitamin  D-statusen  i  befolkningen  har  mølja-tradisjonen  vist  seg  å være  av  stor  betydning,  både  historisk,  men  også  inn  i  vår  tid.  Vitamin  D produseres  i  hovedsak  i  huden  ved  soleksponering.  I  vinterhalvåret  med  ingen eller begrenset sollys har vitamin D fra møljespising vist seg å kunne kompensere for  manglende  sollys  og  dermed  hindre  vitamin  D-mangel  i  befolkningen. Vitamin D er viktig for å opprettholde god beinhelse, men det er antatt at dette vitaminet også kan ha en rekke andre positive effekter på helsa. Mye tyder på at tradisjonskosten mølja med fersk torsk, lever og rogn med sin høye næringstetthet fortsatt i dag er aktuell og av betydning for vitamin D-statusen til mennesker som bor i nord.</p>
    <p>
      <em type="italic">Mølja og POPs </em>
    </p>
    <p>Undersøkelser  der  nivåer  av  POPs  er  målt,  har  vist  at  en  gjennomsnittlig møljeporsjon gir i tillegg til en rekke essensielle næringsstoffer også totalt 24 µg PCB.  Nivåene  er  målt  i  lever  og  leverfettet.  Videre  undersøkelser  har  vist  at personer  som  har  et  høyt  inntak  av  fiskelever  og  leverfett,  ikke  har  forhøyede nivåer i  blod  av  POPs  sammenliknet  med  personer  som  har  lavt  eller  ikke  noe inntak.</p>
    <p>Det har vært diskutert hvorvidt møljespising bør frarådes grunnet dets innhold av miljøgifter.  Vitenskapskomiteen  for  mattrygghet  (VKM)  behandlet  dette spørsmålet i forbindelse med utarbeidelsen av en rapport kalt <span type="quote">«Et helhetssyn på fisk  og  annen  sjømat  i  norsk  kosthold»</span>  fra  2006.  Her  nevnes  blant  annet  at fiskelever i hovedsak spises i Nord-Norge, og at målinger fra fiskelever i fisk fra Barentshavet viser betraktelig lavere nivåer av miljøgifter enn fisk lenger sørfra. I VKMs risikoanalysen ble det valgt ikke å ta med bidrag fra fiskelever, fordi det allmenne  konsumet  er  lavt,  og  fordi  høykonsumentene  bor  i  områder  der  lokal fisk har lavere nivå av disse miljøgiftene. Det bør nevnes at Mattilsynet fraråder den generelle befolkningen å spise fiskelever av torsk fra selvfiske, bortsett fra torsk  som  befinner  seg  på  åpent  hav.  Advarselen  gis  på  bakgrunn  av  en  ny undersøkelse  av  torskelever  fra  15  havner  og  fjorder,  og  at  det  er  fastsatt grenseverdi for summen av dioksiner og dioksinliknede PCB i fiskelever.</p>
    <p>Studiene fra Nord-Norge derimot viste at nivåer av miljøgifter hos mennesker er lite påvirket av fiskeleverinntak.</p>
    <p>
      <em type="italic">Matbåren miljøgifteksponering i samisk befolkning </em>
    </p>
    <p>Det er ikke gjort befolkningsbaserte studier blant den samiske befolkningen som etnisk  gruppe  på  nivåer  av  miljøgifter  (organiske  og  tungmetaller).  Ut  fra kunnskap om nivåer av miljøgifter i naturen i Sápmi vil man forvente lave nivåer av flere av disse forbindelsene i menneskene. Sett i lys av kunnskapen om lave nivåer  av  miljøgifter  i  rein  ville  det  derfor  være  svært  interessant  å  se  om høykonsumenter  av  reinkjøtt  har  lavere  nivå  av  miljøgifter  sammenliknet  med resten  av  befolkningen,  og  om  det  er  lokale  variasjoner.  I  debatten  rundt matvaresikkerhet og forurensing av nordområdene er en mer detaljert kartlegging av nivåer i reinen og  menneskene som spiser den, svært viktig, og særlig sett i sammenheng med den høye næringsverdien i de samme organene og delene av dyret.</p>
    <p>
      <em type="italic">Risikoperspektiv og risikokommunikasjon  </em>
    </p>
    <p>En utfordring i de tilfeller der det har vært aktuelt for myndigheter å gå inn og advare  mot  enkelte  mattyper  grunnet  for  høyt  innhold  av  miljøgifter,  er  at alternativ mat ikke nødvendigvis er positiv for helsa. For noen urfolksgrupper i arktiske områder med begrenset mattilgang vil kostråd som for eksempel fraråder inntak av ulike marine pattedyr, kunne få negative konsekvenser i befolkninger der  dette  utgjør  til  dels  hovedkosten,  fordi  god  alternativ  kost  i  liten  grad  er tilgjengelig. Selv i befolkninger med rik tilgang på variert mat, slik situasjonen er i Norge, vil man også kunne se for seg at kostråd som advarer mot lokal mat eller oppfordrer til begrenset inntak, kan medføre høyere inntak av andre mer usunne matvarer,  med  de  helsekonsekvenser  det  kan  gi.  En  bevegelse  i  kostvaner  for eksempel  bort  fra  mat  fra  havet  og  over  på  mer  prosessert  mat  eller  feite kjøttprodukter vil ikke gagne folkehelsen.</p>
    <p>I vitenskapelig litteratur rundt dette temaet har det vært fremhold som ønskelig at man  tilstreber  informasjon  til  befolkningen  som  er  balansert  i  forhold  til risikoforståelse.  Fagtradisjoner  knyttet  til  miljøgiftsgrenser  og  toksikologi  har tradisjonelt relatert til såkalt <span type="quote">«null-toleranse»</span> og <span type="quote">«føre-var-prinsipp»</span>. Dette kan ses  i  sammenheng  med  at  mye  forskning  og  utredning  på  dette  feltet  har  vært relatert  til  forebyggende  arbeid  knyttet  til  yrkeseksponering  av  miljøgifter.  De nivåer av miljøgifter som finnes i maten, er ofte i så lave konsentrasjoner at mulige helseeffekter ikke er målbare. Derimot er det mye dokumentasjon som viser at å bevege  kostholdsvanene  bort  fra  magre  produkter  og  over  til  mer  fete,  gjerne prosesserte matvarer, kan gi tydelig målbare negative helseeffekter. Dersom man i  frykt  for  miljøgifter  bytter  ut  tradisjonskost  fra  nord,  slik  som  reinkjøtt  eller skreimølja, med andre matvarer med lavere næringsrettet og mer mettet fett, vil den  totale  helseeffekten  kunne  være  mer  ufordelaktig  enn  det  den  mulige helsetrusselen miljøgiftene representerer. <em type="bold"> </em></p>
    <p>
      <em type="bold">6.5  Behov for videre forskning </em>
    </p>
    <p>Det er ikke publisert tall på nivåer av miljøgifter målt i blodprøver fra den samiske befolkningen  i  Norge.  Den  pågående  Helse-  og  livsstilsundersøkelsen  i  regi  av Senter for samisk helseforskning har miljøgifteksponering i befolkningen som et av temaene i studien. Det er å anta at denne undersøkelsen vil kunne bidra med kunnskap om nivåer av miljøgifter i samisk befolkning.</p>
    <p>Radioaktiv  forurensning  som  følge  av  Tsjernobyl-ulykken  rammet  sørsamisk befolkning i Midt-Norge spesielt. Kunnskaper om helseeffekter av denne ulykken i  Norge  er  svært  mangelfull.  Radioaktiv  eksponering  var  i  stor  grad  matbåren; spesielt saue- og reinkjøttproduksjonen i noen kommuner ble hardt rammet. Det har aldri vært gjort befolkningsbaserte undersøkelser på kreftforekomst i forhold til  stråleeksponering  i  etterkant  av  denne  ulykken  i  sørsamisk  område  i  Norge. Forskning på andre helseutfall som psykososiale tilstander og egenvurdert helse hos  befolkningen  bosatt  i  sørsamisk  område,  og  personer  knyttet  til  reindriften spesielt, er ønskelig for å kunne få mer kunnskap om i hvilken grad denne gruppen ble rammet og fortsatt er preget av denne hendelsen.</p>
    <p>Undersøkelser  fra  urfolksgrupper  blant  annet  fra  arktisk  Canada  har problematisert miljøgiftsrelaterte kostråd og dets effekt på tradisjonelle kostvaner og endringer av disse. I hvilken grad usikkerhet knyttet til mattrygghetsspørsmål i relasjon til tradisjonskost har påvirket den samiske befolkningens valg av mat og matvaner er ikke kjent.</p>
    <p>(1-9)</p>
  </body>
</document>
