<document xml:lang="nob" id="no_id"><header><title/><genre code="science"/><author><unknown/></author><wordcount>1476</wordcount><conversion_status type="standard"/><availability><license type="standard"/></availability><parallel_text xml:lang="sme" location="6sami_logut.pdf"/><metadata><uncomplete/></metadata><version>XSLtemplate $Revision: 187360 $; file-specific xsl  Revision; common.xsl  $Revision$; </version></header>
<body>
<p>6.1 Innledning I dette kapitlet presenteres en del sentrale tabeller som gir et bilde av situasjonen på viktige områder for samiske samfunnsforhold i Norge i dag. Dette er faste tabeller som vil gå igjen i hver utgave av publikasjonen, og som dermed vil gi innsikt i hvordan ulike forhold utvikler seg over tid. Kapitlet inneholder i denne utgaven 16 tabeller og fem figurer fordelt på sju fagområder som alle belyser viktige temaer innenfor det samiske samfunnet. I størst mulig grad er situasjonen i de samiske områdene sammenliknet med andre områder nord for Saltfjellet, og Norge som helhet. Statistikken er geografisk basert, og de samiske områdene er i denne sammenhengen definert som de kommuner og deler av kommuner som inngår i virkeområdet for Sametingets tilskuddsordninger til næringslivet (STN-området). I denne utgaven har vi valgt å holde fast på gammel kommunestruktur, dvs. at 1.1.2020 er byttet ut med 31.12.2019 for noen av tabellene. Dette er gjort for å gjøre det lettere å sammenligne tallene over tid. Det første temaet er befolkning, hvor det er lagt vekt på å vise hvordan folkemengden utvikler seg, og hvilke forhold som påvirker befolkningsutviklingen, dvs. antall fødte og døde, og innflytting og utflytting. Sammensetningen av befolkningen etter alder og kjønn vises, og situasjonen belyses på ulike geografiske nivåer, for STN-området, kommuner og landet som helhet. Det andre temaet er utdanning. Statistikken gir tall for utdanningsnivå hvor STN-området sammenliknes med øvrige områder nord for Saltfjellet og hele Norge. Her vises også en tabell som belyser frafall i videregående skole. Bruk av samiske språk i skole og barnehage er tredje tema. Her er det tre tabeller som gir informasjon om hvordan bruk av samiske språk utvikler seg, henholdsvis i barnehagen, grunnskolen og videregående skole. 1</p>
<p>Inntekt og sysselsetting er fjerde og femte tema og er belyst gjennom to tabeller, gjennomsnittlig inntekt og skatt for personer, og sysselsatte personer etter kjønn og næring. Sjette tema er næringsutvikling. Det er to næringstabeller, hvor en tabell viser bedrifter etter næringshovedområde, og en ser spesielt på reindriftsnæringa. Sjuende og siste tema er sametingsvalget. Det er vist to valgtabeller basert på siste sametingsvalg (2017), som viser godkjente stemmer etter parti/valgliste og innvalgte representanter på Sametinget. 6.2 Noen kommentarer til tabellene Befolkning Det var 54 307 personer som bodde i STN-områdene 1. januar 2020, en nedgang på 494 personer fra året før. Etter en seksårsperiode fra 2011 med stabile befolkningstall så vi i 2017 en tydelig tilbakegang, som ble ytterligere forsterket i 2018 og videreført i 2019. Det er bare to år (2003 og 2006) etter tusenårsskiftet som har hatt større reduksjon i folkemengden i STNområdene. Mens antall personer bosatt i kongeriket Norge økte med 0,7 prosent i løpet av 2019, var tilbakegangen i STN-området på hele 0,9 prosent, identisk med året før. Det har vært sammenhengende fødselsunderskudd i STN-området helt siden tusenårsskiftet, dvs. at det har vært flere dødsfall enn fødsler. Etter to år med dystre <span type="quote">«rekorder»</span> kunne en i 2019 registrere både litt færre dødsfall enn på mange år og samtidig noen flere nyfødte. Samlet gjorde dette at en havna på samme nivå som for 7–8 år siden, med 40 færre personer i fødselsunderskudd enn året før og nesten 60 færre enn i 2017. Norge nord for Saltfjellet hadde, på tross av fødselsoverskudd, en samlet befolkningsnedgang på 0,3 prosent, noe som har skapt mye oppmerksomhet. I perioden 2011–2016 kompenserte netto innflytting for fødselsunderskuddet, men i 2018 snudde befolkningsutviklingen tilbake til den negative trenden vi så i tida 1990–2010. For 2019 registrerer vi en forsterkning av denne utviklingen, og det var nesten 300 flere som flyttet ut av enn inn til STN-området. Hovedårsaken er en utflyttingstakt som er tilbake på nivået fra tidlig 2000-tall, samtidig som tilflyttingen også er svekket. En stadig eldre befolkning med færre kvinner i reproduktiv alder tilsier at fødselsunderskuddet neppe vil reduseres vesentlig i nær framtid, så om folketallet skal stabiliseres, må flyttestrømmen snus tilbake til nivået rundt 2013–2014. Senere års positive nettoinnflytting har utelukkende skyldtes netto innflytting fra utlandet, og det er denne effekten som nå er sterkt svekket. Mens en i 2018 først og fremst så en reduksjon i antall innflyttinger fra utlandet, var det i 2019 en betydelig økning i antall som flytta motsatt veg, dvs. til utlandet. Mens STN-området i 2019 <span type="quote">«mista»</span> 503 personer til andre kommuner i Norge, var nettoinnflyttingen fra utlandet 211 personer. 2</p>
<p>Det er flere menn enn kvinner som bor i STN-området. 52,3 prosent er menn og 47,7 prosent kvinner, det utgjør en forskjell på 2 500 personer. Det er også et knapt flertall av menn i Norge totalt, men forskjellen mellom antall kvinner og menn er relativt sett betraktelig mindre i landet som helhet enn i STN-området. Kjønnsubalansen har vært en stabil størrelse i lang tid, men viste i en periode tegn til bedring. Nå er imidlertid forskjellen større enn noen gang tidligere i denne statistikkens levetid. Alderssammensetningen i STN-området har endret seg siden 1990. 31 prosent av innbyggerne var 60 år og over per 1. januar 2020, mens andelen i denne aldersgruppen var 10 prosentpoeng lavere i 1990. Tilsvarende har andelen personer under 30 år blitt redusert fra 43 prosent i 1990 til 32 prosent i 2020. Alderssammensetningen har også endret seg i resten av Norge, men endringene er klart større i STN-området. Flyttingene bidrar også til å påvirke den stadig skjevere aldersfordelingen. I 2019 var det netto utflytting for alle aldersgrupper bortsett fra aldersgruppen 45–69 år, og det gjelder nå begge kjønn. At det også er flere av de eldste (70+ år) som flytter ut av enn inn til STN-området, var en ny tendens i 2018, en tendens som viste seg å bli videreført i 2019. Selv om det bare var i den eldste yrkesaktive aldersgruppa vi så positivt flytteregnskap, dvs. positiv netto innflytting, var det klart størst netto innflytting fra utlandet i gruppen 20–44 år, og her var det en overvekt av kvinner. Det er store regionale forskjeller innen STN-området når det gjelder befolkningsutvikling. Nordreisa i Troms er nå den eneste kommunen med økt folketall fra 1990, og selv der var det 1,0 prosent nedgang i 2019. Storfjord og Karasjok har i 2019 for første gang falt under streken for langsiktig negativ befolkningsendring. Aller mest dramatisk har utviklingen vært i Loppa kommune, der befolkningen er nesten halvert siste 30 år, men også i Kvalsund, Tysfjord, Kåfjord, Gratangen og Kvænangen er folkemengden redusert med mer enn 25 prosent i denne perioden. Det er verdt å merke seg at den delen av storkommunene Tromsø og Alta som inngår i STN-området, også har blitt nær halvert befolkningsmessig fra 1990. Måsøys STN-del telte ved inngangen til denne perioden 399 bosatte, som per 31.12.2019 er redusert med over 60 prosent. Bare det siste året var det der en reduksjon på hele 5,5 prosent. Porsanger, Tana og Skjervøy er de eneste kommunene som har hatt en positiv befolkningsutvikling det siste året. Utdanning Det er stadig færre som faller fra i videregående skole sammenliknet med de siste årene. Frafallet er fortsatt høyere i STN-området enn i resten av landet, men avstanden blir stadig mindre. Av kullet som startet på videregående trinn 1 i 2013, hadde 70,8 prosent oppnådd studie- eller yrkeskompetanse høsten 2019. Tilsvarende tall for øvrige områder nord for Saltfjellet var 73,2 prosent og 78,1 prosent for hele Norge. Samisk i barnehage og skole 893 elever hadde nordsamisk som førstespråk i grunnskolen i 2019. Det er én mer enn året før og det høyeste antallet etter 2011. I tillegg var det 1 288 elever med nordsamisk som andrespråk. Det er litt flere enn året før og det høyeste antallet siden 2008. 3</p>
<p>Inntekt og sysselsetting Bruttoinntektene er betydelig lavere i STN-området enn i resten av landsdelen, og i enda større grad sammenlignet med Norge samlet sett. Det skilte i 2018 nesten 70 000 kroner opp til landsgjennomsnittet og 50 000 til øvrige områder nord for Saltfjellet. Dette er helt normalt i områder med stor andel primærnæringer. Når næringsinntektene gjennomsnittlig er omtrent 10 000 kroner høyere, er det bare en del av det samme årsaksbildet som forklarer inntektsnivået i STN-området. Næringsutvikling Næringsstrukturen i STN-området målt som sysselsettingsandel i næringene har ikke gjennomgått dramatiske endringer siste tiåret. Primærnæringene er fortsatt viktige, selv om det nå bare er i underkant av hver tiende sysselsatte person som jobber innen jordbruk, skogbruk eller fiske. Andelen har falt med 1,8 prosentpoeng siden 2009, men dette er en utvikling vi ser i hele Norge. Mer bemerkelsesverdig er det at andelen som arbeider i industrien, har økt fra 5,7 til 7,7 prosent siden 2009. I resten av Norge nord for Saltfjellet har denne andelen falt fra 6,2 til 5,5 prosent i denne perioden. Det er også verdt å merke seg at andelen sysselsatte i bygg- og anleggsvirksomhet er høyere i STN-området enn ellers i Norge nord for Saltfjellet. 6.3 Tabeller og figurer Med STN-området menes Virkeområdet for Sametingets tilskuddsordninger til næringslivet. Inndeling per 1/1-2012 er lagt til grunn.</p>
</body></document>
