<document xml:lang="nob" id="no_id">
  <header>
    <title>Samisk som andrespråk</title>
    <genre code="science"/>
    <author>
      <unknown/>
    </author>
    <wordcount>6420</wordcount>
    <conversion_status type="standard"/>
    <availability>
      <license type="standard"/>
    </availability>
    <origFileName>http://samilogutmuitalit.no/sites/default/files/publications/4._samisk_som_andresprak_ok_versjon_2.pdf</origFileName>
    <parallel_text xml:lang="sme" location="4_samegiella_nubbingiellan.pdf"/>
    <metadata>
      <uncomplete/>
    </metadata>
    <version>XSLtemplate $Revision: 150288 $; file-specific xsl  Revision; common.xsl  $Revision: 154948 $; </version>
  </header>
  <body>
    <p><em type="bold">4  Samisk som andrespråk</em> </p>
    <p><em type="bold">Kevin Johansen,</em> cand.polit. UiT / Universidad de Granada. Seniorrådgiver hos Fylkesmannen i Nordland </p>
    <p>
      <em type="italic">Sammendrag: Samisk  som  andrespråk  har  vært  sterkt  vektlagt  av  politikere  og  de  som  arbeider  med samiskopplæring. Det har vært interesse for både elevtallsutvikling og i hvilken grad elevene oppnår tospråklighet. I  denne  artikkelen  har  jeg  sett  på  elevtallsutviklinga  de  siste  ti  år.  Den  viser  en  betydelig nedgang  for  nord-  og  sørsamisk,  men  en  markant  oppgang  for  lulesamisk.  Hvis  man  ser utviklinga  de  siste  fem  årene,  har  imidlertid  nedgangen  stoppet  opp,  og  elevtallene  har stabilisert seg for nord- og sørsamisk. For lulesamisk har oppgangen fortsatt, men noe svakere enn de fem årene før det. Artikkelen finner ikke grunnlag for å påstå at de fleste andrespråkselevene ikke blir tospråklige. Dette kommer av de gode karakterene andrespråkselevene gjennomgående oppnår i faget, som er  langt  bedre  enn  karakterene  i  både  norsk  hovedmål  og  sidemål  i  Nord-Norge.  Spesielt  i muntlig skårer samiskelevene godt. Språkopplæring tar tid, og artikkelen viser til internasjonal forskning som viser  at det er  en myte  at  barn  nødvendigvis  lærer  språk  så  mye  raskere  enn  voksne  under  ellers  like  vilkår. Tålmodighet  i  språkopplæringa  er  derfor  viktig.  Samtidig  er  det  viktig  å  ha  fokus  på  gode metoder for andrespråksopplæring og derfor vil kompetanseheving for samisklærere, spesielt i Ulpan-metoden, kunne ha stor innflytelse på læringsutbyttet for samiskelever. </em>
    </p>
    <p>
      <em type="bold">4.1 Innledning </em>
    </p>
    <p>I denne artikkelen vil vi se på elevtallsutviklinga i samisk som andrespråk i grunnskolen i Norge etter at det nye læreplanverket Kunnskapsløftet LK06 ble utvikla. Artikkelen vil se på lovverket som  gir  samiske  elever  rett  til  opplæring  i  samisk,  innholdet  i  læreplanen  for  samisk  som andrespråk og hvordan elevtallsutviklinga har vært for samisk som andrespråk. Deretter  vil  vi  drøfte  årsaker  til  elevtallsutviklinga  og  i  hvilken  grad  kompetansemålene  i læreplanen  oppnås.  På  bakgrunn  av  dette  vil  ulike  mulige  metoder  for  å  styrke samiskopplæringa i andrespråk diskuteres. I avslutninga av artikkelen blir tilrådinger skissert.</p>
    <p>
      <em type="bold">4.1.1 Lovhjemmel </em>
    </p>
    <p>Opplæringsloven kapittel seks regulerer rettigheter for samisk opplæring i Norge. § 6-2 sier:  I samiske distrikt har alle i grunnskolealder rett til opplæring i og på samisk.</p>
    <p>Utanfor samiske distrikt har samar i grunnskolealder rett til opplæring i samisk. Departementet kan gi forskrifter om alternative former for slik opplæring når opplæringa ikkje kan givast med eigna undervisningspersonale på skolen.</p>
    <p>Opplæringslovutvalget og departementet behandla grundig spørsmålet om samisk opplæring i henholdsvis  NOU  1995:  18  og  Prp.  46.  Langt  på  veg  bygger  reglene  på  den  tidligere grunnskoleloven  §  40  a.  I  NOU  1995:  18  s.  254–258  presiseres  at  det  i  forbindelse  med opplæring  i  og  på  samisk  er  viktig  å  ta  utgangspunkt  i  grunnskolelova  §  108,  samt  i  de folkerettslige forpliktelser Norge har.  Alle  samiske  elever  har  rett  til  samiskopplæring  i  Norge.  Denne  retten  er  ubestridelig  og avhenger således ikke av om skoleeier kan skaffe lærere, osv. Det er også slik at eleven sjøl velger hvilket samisk språk de vil ha opplæring i. Fra og med åttende trinn kan eleven sjøl velge om hun/han fortsatt skal ha samiskopplæring, på lik linje med at elevene sjøl velger hvilken målform de skal ha som hovedmål og sidemål.</p>
    <p>
      <em type="bold">4.1.2 Historisk tilbakeblikk på læreplanverk i skolen </em>
    </p>
    <p>Helt  tilbake  til  1959  sa  folkeskoleloven  at  samisk  kunne  brukes  som  opplæringsspråk  etter bestemmelse fra departementet. Det tok noen år før dette ble praksis, og det var også misnøye fra samisk hold med at det samiske ikke kom sterkere med i utkastene til  Mønsterplanen for grunnskolen fra 1974, M74. Da M74 ble vedtatt, sto det i forordet:</p>
    <p>I samsvar med ønsker som er kommet fram i Stortinget og på annet hold, er innslaget om samisk kultur og historie styrket gjennom hele planen.</p>
    <p>Det neste læreplanverket, Mønsterplanen for grunnskolen fra 1987, M87, la til grunn at M74 ikke tok høyde for opplæring for samiske elever tuftet på samisk språk og kultur. M87 slo fast:</p>
    <p>Skoletilbudet for samiske barn bygger på det grunnleggende prinsipp at skolen skal være en integrert del av  samfunnet.  Samenes  etniske  identitet,  knyttet  til  sosiale  og  kulturelle  forhold,  danner  en  viktig forutsetning for læring. Ved å ta utgangspunkt i den samiske kulturen vil skolen på den ene side styrke elevenes identitetsfølelse og selvtillit, og på den andre side være med på å bevare og videreutvikle den samiske kulturarven.</p>
    <p>1987 var også året da andrespråksopplæring i samisk ble innført i Norge. Målsettingen var at elevene skulle bli funksjonelt tospråklige. Sjøl om flere hevder at skolen i praksis ikke oppfylte målsettingene nedfelt i M87, gir dette likevel et signal om at det samiske skulle tas mer på alvor i den nasjonale skolen.  1997  var  imidlertid  det  kanskje  viktigste  merkeåret  i  samisk  skolehistorie.  Da  fikk  samiske elever et eget læreplanverk, L97S, som skulle være likeverdig med de nasjonale læreplanene. Dette  var  en  helt  ny  situasjon  sammenliknet  med  tidligere  læreplanverk.  Et  <em type="italic">likeverdig</em> læreplanverk  betydde  ikke  at  det  skulle  være  identisk.  Den  samiske  læreplanen  skulle  blant annet legge vekt på særskilte kompetansebehov i samiske samfunn. Ole Henrik Magga, som på det tidspunktet enda var sametingspresident, beskriver i sin artikkel <span type="quote">«Den samiske læreplanen for grunnskolen – en arbeidsulykke?»</span><em type="italic"> </em>(1999) prosessen fram til at læreplanen  ble  et  faktum.  L97S  ble  ikke  til  uten  betydelig  arbeidsinnsats  fra  Sametinget  og daværende Samisk utdanningsråd. L97S  skulle  dyktiggjøre  samiske  elever  til  å  fungere  både  i  samiske  samfunn  og  i storsamfunnet. Imidlertid ville ikke alle samiske elever få anledning til å følge den samiske læreplanen.  Det  ble  avgjort  at  de  som  bodde  i  forvaltningsområdet  for  samisk  språk,  skulle benytte den. Dette skapte betydelige reaksjoner fra enkelte foreldre i blant annet Tana, og det førte  til  opprettinga  av  en  privatskole  i  bygda.  Utenfor  forvaltningsområdet  fulgte  samiske elever det nasjonale læreplanverket L97, men fulgte samisk læreplan i faget samisk. Man kan hevde  at  dette  førte  til  ei  forskjellsbehandling  av  samiske  elever.  Samtidig  ville  det  vært krevende  for  lærere  å  forholde  seg  til  elever  som  fulgte  to  ulike  læreplanverk  i  samme klasserom. I det nasjonale læreplanverket skulle det imidlertid være <span type="quote">«samiske stolper»</span> med mål for hva elevene skulle lære om samiske forhold. I Norge har det vært tradisjon for med jevne mellomrom å gjennomføre skolereformer. I juni 2004  vedtok  Stortinget  reform  i  grunnskolen  og  videregående  opplæring.  Denne  reformen førte  til  <em type="italic">Kunnskapsløftet</em>  LK06  og  LK06S  for  forvaltningsområdet  for  samisk  språk. Artikkelforfatteren var prosjektleder i Sametinget med ansvar for å sikre det samiske innholdet i Kunnskapsløftet og kjenner det således fra innsiden. Arbeidet  med  L97S  medførte  at  mye  av  de  juridiske  avklaringene  for  et  samisk  likeverdig læreplanverk  alt  var  avklart.  Derfor  var  ikke  dette  noe  det  måtte  arbeides  mye  med  ved utarbeidingen  av  de  likeverdige  parallelle  samiske  læreplanene.  I  LK06  er  det  nedfelt kompetansemål som elevene skal oppnå i opplæringsløpet. Læreplanene har status som forskrift slik  at  elevene  har  rett  til  å  få  opplæring  til  de  ulike  kompetansemålene.  I  hvilken  grad kompetansemålene faktisk blir innfridd, vil vi komme tilbake til seinere i artikkelen. Man kan hevde at L97S var banebrytende for samiskopplæring, siden læreplanen for samiske elever var noe helt annet enn tidligere læreplaner. Samtidig hadde LK06 en enda sterkere vektlegging av samisk. Aldri før hadde det vært så mange samiske kompetansemål i et læreplanverk.  </p>
    <p>På  dette  tidspunktet  slo  opplæringsloven  fast  at  Sametinget  hadde  myndighet  til  å  fastsette samiske  kompetansemål  i  nasjonale  læreplaner  innenfor  rammer  og  omfang  gitt  av departementet. Når det gjelder læreplanene i samisk språk, ble de fastsatt av Sametinget.  Da læreplanutkastene ble lagt ut til høring, skapte det økte innholdet av samiske kompetansemål sterke reaksjoner i media. Flere mente at det var altfor mye samisk innhold. Noen mente dette var politisk overkorrekt, andre mente Sametinget hadde fått altfor stor makt i læreplanarbeidet.  Undertegnede sammenfattet høringen av flere av læreplanene for Utdanningsdirektoratet. Blant dem som avga høringsuttalelse, var det ei unison holdning at det samiske hadde fått for stor plass  i  læreplanverket.  Spesielt  læreplanene  i  norsk,  der  elevene  også  skulle  lære  samiske bokstaver,  og  læreplanen  i  historie  med  fem  samiske  kompetansemål  vakte  reaksjoner.  Da LK06  ble  vedtatt,  var  derfor  det  samiske  innholdet  noe  redusert  sammenliknet  med høringsutkastet, men omfanget av samisk innhold var likevel mer omfattende enn i noe tidligere læreplanverk. Det  mest  interessante i  debatten var likevel  ikke  reaksjonene som  kom  fra voksne, men den betydelige  forskjellen  i  tilnærmingsmåte  til  samiske  spørsmål  mellom  generasjonene.  Alle skoleelever som ble intervjuet i de mange nyhetsreportasjene om saken, var udelt positive til å lære mer om samiske forhold.</p>
    <p>
      <em type="bold">4.2 Læreplaner i samisk som andrespråk </em>
    </p>
    <p>Læreplanene i samisk språk var det derimot ingen reaksjoner mot i høringen. Departementet avgjorde at de samiske læreplanene skulle være <span type="quote">«likeverdige, parallelle læreplaner»</span> og således ha samme status som læreplanene i norsk. De samiske læreplanene skulle være gjennomgående, det vil si at de omfattet hele grunnopplæringa fra Vg1 til siste år på videregående.  Imidlertid  var  det  en  sentral  forskjell  på  de  samiske  læreplanene  og  nasjonale  læreplaner. Sametinget tok høyde for det faktum at samiske barn begynner med samiskopplæring i skolen til ulike tidspunkt. I andre fag følger man oppsettet med at man begynner med faget på det og det  trinnet.  Samiske  elever  kan  i  prinsippet  begynne  med  samisk  på  alt  fra  første  til  tiende klasse,  og  til  og  med  motta  begynneropplæring  i  samisk  på  videregående  med  den  nye læreplanen samisk 4. På bakgrunn av dette ble de samiske læreplanene ikke trinninndelt, men <em type="italic">nivå</em>inndelt.  Læreplanen er delt inn i nivå 1b, 2b og 3b (som gjelder for barnetrinnet), deretter nivå 1–9. Det vil  si  at  en  førsteklassing  som  begynner  med  samisk,  da  starter  på  1b.  Dette  er begynneropplæring  der  eleven  ofte  ikke  kan  lese  og  skrive  enda.  En  femteklassing  som begynner med samisk, begynner på nivå 1, som er det fjerde laveste nivået, men som ikke lenger er begynneropplæring i lesing og skriving. </p>
    <p>Totalt sett har vi tre læreplaner i samisk som andrespråk: Samisk som andrespråk 2 (som er den andrespråklæreplanen  som  legger  til  grunn  høgest  måloppnåelse),  Samisk  som  andrespråk  3 (som erstattet den tidligere læreplanen i samisk språk og kultur) og Samisk som andrespråk 4 (som er beregnet for dem som begynner med samisk i videregående opplæring). De samiske læreplanene er ellers bygget opp som øvrige læreplaner med formål, grunnleggende ferdigheter  i  muntlig,  skriftlig,  lesing,  regning  og  i  bruk  av  digitale  verktøy.  I  formålet  til læreplanen står det:</p>
    <p>Faget samisk som andrespråk skal sammen med faget norsk legge grunnlaget for utvikling av elevenes funksjonelle tospråklighet, og bidra til at den enkelte elev får kunnskaper, motivasjon og trygghet til å velge samisk som kommunikasjonsspråk. For elever med tospråklig opplæring er det derfor viktig med et nært samarbeid mellom de to fagene.<em type="italic"> </em></p>
    <p>Videre  er  læreplanene  delt  inn  i  hovedområder  som  omhandler  skriftlig,  muntlig  og  språk, kultur og litteratur. Innenfor hvert av hovedområdene er det nedfelt kompetansemål som eleven skal oppnå i løpet av opplæringa.</p>
    <p>
      <em type="bold">4.3 Fag- og timefordelingen </em>
    </p>
    <p>Fag-  og  timefordelingen  har  alltid  vært  et  utfordrende  tema  for  samiskelever.  I  praksis  har sentrale myndigheter og Sametinget hatt et ulikt utgangspunkt her. Departementet har ment at samiske elever skal ha alt innhold i øvrige fag i lik grad som andre elever, og at samisk skal komme på toppen, mens Sametinget har ment at samisk skal implementeres i opplæringa slik at det ikke kommer utenom ordinær opplæringstid. Det er flere årsaker til dette. Blant annet mener man naturligvis at samisk bør behandles som andre fag. Like viktig er det at erfaringer viser at om samiskelever må sitte igjen på skolen og ha samisk opplæring når andre elever går hjem,  så  er  det  lite  motiverende  å  følge  slik  opplæring.  Som  regel  har  departementet  og Sametinget funnet fram til pragmatiske kompromisser på dette området.  Artikkelforfatteren  gir  i  sin  jobb  veiledning  overfor  kommuner  som  har  elever  med samiskopplæring. Det vanligste spørsmålet jeg får, er hvor timene til samisk skal tas fra. I den forrige fag- og timefordelingen var dette enkelt fordi det var nedfelt nøyaktig fra hvilke fag man skulle ta timer til samisk. Den nye fag- og timefordelingen gjør ikke det, men er på den annen side mer fleksibel og åpner for bedre individuell tilpasning for samiske elever.</p>
    <p>Timetallet er ikke, slik mange tror, regulert for hvert årstrinn i skolen, men for barnetrinnet sett under  ett  og  ungdomstrinnet  sett  under  ett.  For  barnetrinnet  (1.–7.  trinn)  skal andrespråkselevene ha til sammen 608 timer samisk (60 minutters enheter).  På ungdomstrinnet skal de ha 228 timer. Skoleeier (kommunene) har stor frihet i hvordan de organiserer samiskopplæringa. I prinsippet kan de slå sammen samiskopplæringa for to år og tilby  et  høgere  timetall  ett  år  og  ingen  samiskopplæring  kommende  år.  Imidlertid  er  det  å anbefale for språklig progresjon at elevene følger en normalprogresjon der elevtallet for hvert årstrinn ligger nært opp til snittet for hele barnetrinnet. Da vil andrespråkselevene ha 87 timer samisk i året på barnetrinnet og 76 timer i året på ungdomstrinnet.  I  videregående  opplæring,  derimot,  er  timetallet  nedfelt  for  hvert  år.  Der  har  elever  på studieforberedende  studieprogram  103  timer  samisk  i  året,  mens  de  som  tar  yrkesfaglige utdanningsprogrammer, har 45 timer på Vg1 og samme timetall på Vg2. Den store utfordringa her er de yrkesfaglige elevene som velger å ta påbygging til generell studiekompetanse. For å ta  igjen  forskjellen  i  timetall  i  samisk  mellom  studieforberedende  og  yrkesfaglig utdanningsprogram må de ha hele 219 timer samisk i Vg3. Dette må sies å være et svært høgt timetall i et fra før av krevende påbyggingsår for disse elevene. Når det gjelder hvor timene til samisk skal hentes fra, kan elever med samisk i fagkretsen ha 190  timer  mer  enn  øvrige  elever  på  barnetrinnet.  Elevene  kan  også  bruke  fem  prosent  av timetallet i andre fag til samiskopplæringa, eller man kan kombinere ei viss omdisponering av timer med noen tilleggstimer.  På  ungdomstrinnet  kan  samiskelevene  ha  114  timer  ut  over  ordinært  minstetimetall  til samiskopplæring. Også her kan man benytte inntil fem prosent omdisponering fra øvrige fag eller  kombinere  omdisponering  med  tilleggstimer.  I  tillegg  er  samiskelevene  fritatt  fra vurdering i sidemål og kan ha et lavere timetall i fremmedspråk enn øvrige elever, men ikke lavere timetall enn 190 timer. De kan altså fritas for 32 timer i fremmedspråk (engelsk defineres her  ikke  som  et  fremmedspråk,  men  tysk,  fransk  osv.  er  det).  Så  selv  om  den  nye  fag-  og timefordelingen  er  noe  mer  komplisert  enn  tidligere,  gir  den  samtidig  større  individuell fleksibilitet og mulighet for tilpasning.</p>
    <p>
      <em type="bold">4.4 Vurdering </em>
    </p>
    <p>Både underveisvurdering og sluttvurdering er en rettighet for alle elever. Mange skoler har kun én  samisklærer,  og  vedkommende  arbeider  da  mye  alene  og  har  få  å  samarbeide  med  om vurderingsfaglige spørsmål. I fjernundervisning er det i tillegg slik at lærerne ikke har rett til å sette en karakter, da det er rektor på hjemmeskolen som har vurderingsansvaret. Alt dette fører til  at  vurdering  i  samisk  i  mange  tilfeller  har  vært  et  svakt  punkt  i  den  samlede  samiske opplæringssituasjonen.  Det  har  vært  avdekket  tilfeller  der  samiskelever  ikke  har  hatt underveisvurdering i faget i løpet av hele grunnskolen. Vi har imidlertid ikke så langt grunnlag for å påstå at det er et utbredt problem. Det er likevel på det reine at om vurderingen ikke fungerer tilfredsstillende i samisk, kan det gå ut over statusen til faget og elevenes syn på hvor viktig samisk er.  De som følger læreplan i samisk som andrespråk, har to standpunktkarakterer i samisk etter 10. årstrinn, én i samisk skriftlig og én i samisk muntlig. Dette gjelder også for elevene på Vg2 studieforberedende  utdanningsprogram  og  Vg3  påbygging  til  generell  studiekompetanse. Elever  på  Vg2  yrkesfaglig  studieprogram  skal  ha  én  standpunktkarakter.  Dette  gjelder uavhengig  av  om  elevene  følger  samisk  som  andrespråk  –  samisk  2  eller  3.  De  som  følger læreplanen i Samisk 4 i videregående opplæring, har også én standpunktkarakter på yrkesfag og to karakterer på studieforberedende program og påbygging.</p>
    <p>
      <em type="bold">4.5 Eksamen </em>
    </p>
    <p>Når  det  gjelder  uttrekk  til  eksamen,  skiller  imidlertid  de  to  læreplanene  for  samisk  som andrespråk  –  samisk  2 og 3  –  seg.  I samisk 2 kan elevene trekkes  ut  til  skriftlig og muntlig eksamen, mens det for samisk 3 kan bli uttrekk til kun muntlig eksamen. Dette gjelder etter 10. årstrinn på Vg2 yrkesfag. For Vg3 studieforberedende og Vg3 påbygging kan elevene trekkes ut  til  både  skriftlig  og  muntlig  eksamen  uavhengig  av  om  de  har  samisk  som  andrespråk  – samisk 2 eller 3. For samisk 4 er det muntlig eksamen for yrkesfag og skriftlig og muntlig for studieforberedende og påbygging. Skriftlig  eksamen  utarbeides  og  sensureres  sentralt,  mens  muntlig  eksamen  utarbeides  og sensureres lokalt. Det er også anledning til å ta eksamen i samisk som andrespråk som privatist, og da gjelder ordningen med grunnskoleopplæring for voksne.</p>
    <p>
      <em type="bold">4.6 Elevtallsutvikling i samisk som andrespråk </em>
    </p>
    <p>Vi skal her se på utviklinga i elevtallet for dem som følger læreplaner i samisk som andrespråk.</p>
    <p>Som tabell 4.3 viser, har nedgangen for både nord- og sørsamisk stoppet opp, mens lulesamisk fortsatt har ei fin økning i elevtallet, sjøl om økninga ikke er like stor som for de siste ti årene. Den  totale  nedgangen  for  samisk  som  andrespråk  er  på  kun  1  prosent,  så  man  kan  trygt konkludere med at nedgangen i elevtallet har stoppet opp. Når det gjelder lulesamisk, er det et interessant poeng at samtidig som det har vært kontinuerlig økning i elevtallet, har det vært en tydelig nedgang i antall lærere slik at elevtettheten er desidert størst for lulesamisk. Professor Jon Todal påpeker at det kan være flere årsaker til elevtallsnedgangen som vi ser i første halvdel av de ti årene denne artikkelen omfatter. Todal nevner faktorer som urbanisering, generell  nedgang  i  barnekull,  fag-  og  timefordeling,  bortfall  av  læreplanen  Samisk  språk  og kultur og den tospråklige opplæringsmodellen. At det  er ei  sterk urbanisering blant samer,  er  godt  dokumentert.  Det  er naturlig å slutte at dette medvirket til nedgang i elevtallet i en periode. Samtidig har ikke urbaniseringa avtatt blant samer  de  siste  fem  årene,  men  nedgangen  i  elevtallet  har  stoppet  opp.  Dette  kan  komme  av stadig økende bevissthet blant samiske foreldre rundt det å bevare språket også om man flytter til byer og større tettsteder. Dette ser man også i elevtallsutviklinga om man bryter tallene ned på kommunenivå. <span type="quote">«Tradisjonelle»</span> samiske områder har i mange tilfeller stagnasjon i elevtallet, men flere byer har økning. I Nordland ble det i fjor rekord i antall samiskelever i grunnskolen, og  i  økende  grad  bor  disse  elevene  i  byer  og  store  tettsteder.  For  at  elevtallet  i  samisk  skal holdes stabilt eller helst øke i framtida, er man helt avhengig av å ha godt tilrettelagte samiske opplæringstilbud i de store byene.</p>
    <p>
      <em type="bold">Figur 4.2 Elevtallsutvikling i Nordland, samisk i grunnskolen </em>
    </p>
    <p>Figuren viser ei veldig positiv elevtallsutvikling i Nordland, og det er de store kommunene som i betydelig grad trekker opp. Det har i mange år vært rapportert om alarmerende nedgang i elevtallet i samisk, uten at man har sett dette i relasjon til den generelle kullnedgangen. Da blir slutningene ofte misvisende. Todal påpeker at mellom 2005 og 2010 var nedgangen i barnekullene i Nord-Norge på hele 7,5 prosent. Det er åpenbart at dette også har påvirket elevtallene i samisk. Samtidig forklarer det ikke <em type="italic">hele</em> nedgangen i elevtallet i samisk for denne perioden. Når det gjelder fag- og timefordelingen, er det vanskeligere å dokumentere at den har hatt en effekt på elevtallet. Tidligere i artikkelen redegjør jeg for to ulike syn på hvordan samiskfaget skal innplasseres sett opp mot øvrige fag i skolen. Det hevdes ofte at timene til samisk legges utenom ordinær skoletid for å få timetallet til å gå opp. Enkelte påstår at dette nærmest er regelen. Det er imidlertid feil. Artikkelforfatteren har som en sideundersøkelse til denne artikkelen sjekket timeplanen til over 100 elever i nesten 20 kommuner. Timene i samisk legges som regel <em type="italic">ikke</em> utenom ordinær skoletid, det skjer i så fall helt unntaksvis. Generelt er kommunene i dag flinke til å tilrettelegge samisktimene opp mot den  øvrige  opplæringa  til  elevene.  Noen  påpeker  at  <span type="quote">«artige»</span>  aktiviteter  som  skidag,  turdag, skoleturnering i fotball osv. havner på dager med samiskopplæring. Sjøl om dette ofte hevdes, er det ingen holdepunkter for at samiskfaget er spesielt utsatt for bortfall av opplæring av slike årsaker. </p>
    <p>Derimot  er  foreldre  som  vurderer  om  barna  deres  skal  ha  samiskopplæring  som  andrespråk, trolig mer opptatt av hva de eventuelt mister i andre fag. Det kan være avgjørende for om de ønsker samiskopplæring for barna. De barna som har samisk som førstespråk, har flere timer, og mister i mange sammenhenger enda mer av andre fag, men  foreldrene ser ofte på samisk som  så  viktig  at  det  er  en  rimelig  pris  for  tospråklighet.  Foreldre  til  andrespråkselever  er muligvis i større grad villige til å ta barna ut av samiskopplæringa hvis de ser at elevene sliter i andre  fag.  Vi  vet  også  at  kontaktlærere  i  slike  tilfeller  har  en  tendens  til  å  peike  på  nettopp samiskopplæringa som årsaken til utfordringene i andre fag. Sjøl om man på 60-tallet bevegde seg bort fra teoriene om at tospråklighet var skadelig for barn, og at andrespråket ville hemme utviklinga av førstespråket, ser vi fra enkelte hold fortsatt rester av dette tankesettet.</p>
    <p>Figurene 3–6 viser at det er et flertall som har andrespråksopplæring. I nordsamisk er det et lite flertall, mens det for lule- og sørsamisk er et klart flertall, omtrent tre firedeler som har samisk som  andrespråk.  Dette  betyr  at  for  å  styrke  og  utvikle  samiske  språk  i  framtida,  og  å  kunne dekke behovet for samisk språkkompetanse i arbeidslivet, må andrespråksopplæringa være av en slik kvalitet at de kan bruke samisk som arbeidsspråk. Det må være fokus på kvalitativt god andrespråksopplæring,  og  det  må  ha  prioritet  både  fra  sentrale  myndigheter,  Sametinget  og skoleeierne.  Det  bør  ikke  være  slik  at  de  minst  erfarne  lærerne  og  lærere  uten  pedagogisk utdanning automatisk blir satt til å undervise andrespråkselever. Når  det  gjelder  bortfallet  av  læreplanen  i  samisk  språk  og  kultur,  bør  dette  ikke  tillegges forklaringskraft  av  betydning  for  elevtallsnedgangen.  <em type="italic">Samisk  språk  og  kultur</em>,  som  var  en læreplan i L97, var ikke en læreplan i språk og ga ikke uttelling ved søknad om opptak til høgere utdanning i samisk. Sametinget og departementet var enige om at denne planen derfor burde opphøre, og heller erstattes med en læreplan i samisk som andrespråk – samisk 3. Dette er i </p>
    <p>motsetning til Samisk språk og kultur en kompetansegivende læreplan i samisk språk. Fordelen med  å  fjerne  læreplanen  i  Samisk  språk  og  kultur  var  at  den  ikke  var  kompetansegivende  i samisk språk, mens erstatningen Samisk som andrespråk – samisk 3 gir språkkompetanse. Det er ikke naturlig å sammenlikne elevtall  for læreplaner  som  <em type="italic">ikke</em>  er kompetansegivende,  med elevtall i læreplaner som er det.  Når det gjelder fag- og timefordelingen, har det likevel vist seg å være et vanskelig område å få ideelt for samiskelever. Det er i hvert fall lite trolig at fag- og timefordelingen bidrar til å <em type="italic">øke</em> elevtallet i samisk. Todal  påpeker  også  at  kanskje  er  nedgangen  i  elevtallet  et  symptom  på  at  foreldre  ikke  er fornøyde  med  opplæringsmodellen  i  samisk  som  andrespråk.  NOU  2016:18  <em type="italic">Hjertespråket</em> påpeker  at  flere  undersøkelser  viser  at  mange  foreldre  har  vært  misfornøyde  med samiskopplæringa. Også her er det vanskelig å trekke absolutte slutninger. I så fall betyr det at  lulesamiske  foreldre  er  mer  fornøyde  med  opplæringsmodellene  enn  nord-  og  sørsamiske foreldre. Det er sjølsagt mulig at det er slik, men i og med at elevtallet de siste fem årene har stabilisert seg, kan det tenkes at foreldrene til de gjenværende samiskelevene enten er fornøyde med  opplæringa,  eller  syns  det  er  viktig  at  barna  får  samiskopplæring  sjøl  om  de  ikke  er fornøyde.  Som  Todal  påpeker,  kan  det  være  flere  årsaker  som  til  en  viss  grad  bidro  til  nedgangen  i elevtallet første halvdel av de siste ti årene. Jeg vil legge til et moment som Todal ikke er inn på: I mange tilfeller kommer samiskopplæringa seint i gang etter skolestart. Da mister elevene verdifull opplæring, men kanskje enda verre er det at det ubevisst synker inn en forståelse av at samiskopplæringa  er  mindre  viktig  siden  den  ikke  starter  samtidig  med  øvrig  opplæring. Kommunene bør bestrebe seg på at samiskopplæringa kommer i gang raskt hvert skoleår. </p>
    <p>
      <em type="bold">4.7 Finnes det god andrespråksopplæring? </em>
    </p>
    <p>Språkutvalget hevder i NOU 2016:18 at det er dokumentert at de fleste elevene som tar samisk som  andrespråk,  ikke  blir  funksjonelt  tospråklige.  Dette  er  en  sterk  påstand,  spesielt  siden språkutvalget ikke på noen måte dokumenterer påstanden; det refereres ikke til undersøkelser som underbygger påstanden. Funksjonell tospråklighet er et begrep som brukes i mange sammenhenger, men det ligger som regel  ikke  en  operasjonell  definisjon  til  grunn,  og  begrepet  brukes  også  ulikt.  Bloomfield definerte tospråklige individer som <span type="quote">«mennesker med tilnærmede morsmålsaktige kunnskaper i to eller flere språk»</span>. En annen forsker, Macnamara, definerer tospråklige som <span type="quote">«alle mennesker som kan forstå, snakke eller skrive to språk selv på laveste nivå»</span>. Tidligere leder for Samisk språkråd,  Rolf  Olsen,  definerer  funksjonell  tospråklighet  som  det  å  kunne  benytte  begge språkene på alle, eller de fleste arenaene i samfunnet.</p>
    <p>Figurene  4.7–4.10  viser  at  flertallet  av  andrespråkselevene  følger  læreplanen  samisk  som andrespråk samisk 2. Dette er positivt fordi denne planen gir høgere språkkompetanse.</p>
    <p>
      <em type="bold">4.8.1 Hva forteller resultatene i samisk? </em>
    </p>
    <p>For nordsamisk muntlig – samisk 2, har elevene med unntak av ett år snittkarakterer på 4.0 eller bedre. Karakteren 4 betyr at eleven har høg middels måloppnåelse.  Forskriften til opplæringslova § 3-4 slår fast: a.  karakteren seks uttrykkjer at eleven har framifrå kompetanse i faget b.  karakteren fem uttrykkjer at eleven har mykje god kompetanse i faget c.  karakteren 4 uttrykkjer at eleven har god kompetanse i faget Dessverre har vi små tall å forholde oss til for lule- og sørsamisk. Det vi har, viser at sørsamiske elever har god og veldig god måloppnåelse i muntlig, mens lulesamiske elever har noe lavere måloppnåelse. Imidlertid er tallene for lulesamisk så få at det ikke kan trekkes slutninger på bakgrunn at snittkarakterer for et enkelt skoleår. De  gode  karakterene,  spesielt  for  dem  som  følger  samisk  2,  viser  at  en  betydelig  andel  av elevene for flere av skoleårene har høgere karakterer enn 4. På bakgrunn av karakterene er det vanskelig å slutte seg til språkutvalgets påstand om at de fleste elevene ikke blir tospråklige.  Hvis  vi  sammenlikner  nordsamiske  andrespråkselever,  som  vi  har  flest  tall  for,  med  øvrige elevers snittkarakterer i norsk for et tilfeldig år, får vi denne tabellen: Tabell  4.5  viser  at  andrespråkelevene  skårer  veldig  godt  sammenliknet  med  øvrige  elever  i Nord-Norge. I utgangspunktet vil det ikke være et godt sammenlikningsgrunnlag å se på samisk som andrespråk mot norsk hovedmål. Å sammenlikne andrespråkselever med norsk sidemål vil gi mer mening. Da skårer de samiske andrespråkselevene enda bedre. I tillegg kan det sies at skoleåret 2009–2010 ikke er blant de årene samiske andrespråkselever skåret best, mens dette året faktisk er blant de høgeste når det gjelder skåre i norsk  hovedmål og sidemål for øvrige elever.</p>
    <p>
      <em type="bold">4.9 Språkmodeller i Sápmi </em>
    </p>
    <p>Språkutvalget  foreslår  at  for  å  styrke  læringsutbyttet  og  sikre  at  flere  andrespråkelever  blir tospråklige, bør man benytte en sterk opplæringsmodell. Her siteres den britiske språkforskeren Colin Baker, som mener at <em type="italic">immersion</em>, eller språkbad må benyttes. Det finnes en rekke gode språkbadprosjekter  i  Sápmi.  Fra  sørsamisk  område  kan  nevnes  Elgå-prosjektet  og  Saemesth dle!, som var et fireårig språkleirprosjekt for sørsamiske elever i Norge og Sverige. Begge disse prosjektene  styrket  elevenes  muligheter  for  å  bli  funksjonelt  tospråklige.  En  stor  andel  av sørsamiske elever får i dag opplæring etter en sterk modell, der de deltar på språksamlinger i tillegg  til  klasseromsundervisning  eller  fjernundervisning.  Til  en  viss  grad  skjer  dette  i lulesamisk område også, og i enda større grad for deler av de nordsamiske elevene. Det betyr i praksis at mange av de elevene språkutvalget mener ikke blir tospråklig, allerede får opplæring etter  en  sterk  språkmodell.  Nå  kan  man  her  legge  til  at  Baker  snakker  om  en  kontinuerlig språkbadmodell,  med  nesten  daglige  språkbad.  Dette  vil  kunne  være  mulig  enkelte  steder  i Sápmi, men i lulesamisk og sørsamisk område, der behovet kanskje er størst for en slik modell, er det på grunn av manglende lærekrefter ofte urealistisk på kort sikt. Språkleirer/språkbad vil være viktig for mange elever. Man kan imidlertid ikke slutte av det at en sterk modell løser utfordringene for samiskopplæring alene, og resultatene for elevene med en  sterk  modell  er  ikke  entydig  konklusiv  for  at  språkbad  øker  læringsutbyttet. Artikkelforfatteren var prosjektleder på norsk side for Saemesth dle!, og det var ikke alltid de elevene med flest språksamlinger som var sterkest i språket. Likevel er det liten tvil om at jo mer elevene kan bruke samisk, jo større sjanse er det for at de blir tospråklige. </p>
    <p>
      <em type="bold">4.9.1 Internasjonale erfaringer med språkmodeller </em>
    </p>
    <p>Mange  hevder  at  andrespråksopplæring  i  de  fleste  land  har  feilet.  For  engelskopplæring  i Spania, franskopplæring i Storbritannia osv. har dårlige resultater vært dokumentert. Også for minoritetsspråk har det vært begrensede resultater. I forhold til hvor mye midler som har vært satset på minoritetsspråkopplæring i Europa, er det ikke urimelig å stille spørsmålstegn med resultatene for mange av språkene. Det finnes enkelte gode eksempler på at språkvitalisering har  nyttet.  NOU  2016:18  nevner  maori,  walisisk  og  baskisk.  Dette  er  gode  eksempler.  Det finnes  andre  eksempler  for  enkelte  av  First  Nation-språkene  (indianerspråk)  i  Canada. Enaresamisk  bør  også  nevnes  her.  Det  språkutvalget  ikke  går  inn  på,  er  imidlertid  selve spåkopplæringsmetodikken. Det  legges  vekt  på en sterk opplæringsmetode, men også sterke metoder kan være lite effektive.</p>
    <p>
      <em type="bold">4.9.2 Ulpan-metoden </em>
    </p>
    <p>Når det gjelder effektiv språkopplæringsmetodikk, finnes det mange metoder, men én skiller seg likevel ut som spesielt effektiv: den israelske <em type="italic">Ulpan-metoden</em>. Da staten Israel ble grunnlagt i 1948, ble det avgjort at landet skulle ha to offisielle språk, hebraisk og arabisk. Mens arabisk var  det  største  språket  i  Midtøsten  med  nesten  300  millioner  brukere,  hadde  hebraisk  vært utdødd i 2000 år og blitt revitalisert først på slutten av 1800-tallet. Ved opprettelsen av Israel var det svært få som snakket hebraisk. De var derfor avhengige av å utvikle en språkmetodikk som sikret at innbyggerne raskt lærte seg språket. Dette gjaldt spesielt for jødiske innvandrere som ikke hadde noen kunnskaper i språket.  I 1949 startet Mordechai Kamerat språkopplæringsprogrammet <em type="italic">Ulpan Etzion</em> i<em type="italic"> Jerusalem. </em>Dette ble etter hvert den nasjonale språkmetodikken i landet. Metoden har en veldig sterk struktur med fokus på muntlig aktiv deltakelse fra elevene. Det viste seg raskt at metoden hadde veldig gode resultater. Mange lærte seg språket flytende på noen måneder. Til nå har over 1,3 millioner studenter fulgt Ulpan-kursene, og hebraisk, som var utdødd i 2000 år, snakkes nå av om lag sju millioner mennesker i Israel og andre land. På  bakgrunn  av  resultatene  med  Ulpan-metoden  i  Israel  begynte  flere  folk  i  ulike  deler  av verden  å  vise  interesse  for  metoden.  Waliserne  var  de  første  som  reiste  til  Israel  for  å  lære metoden, og de har deretter tilpasset den til walisisk med deres Wlpan-metode. Skottland har utviklet sin Ùlpan for gælisk-opplæring. Dette er blitt en standard for gælisk-opplæring. Også maori,  flere  First  Nations  i  Canada,  Sri  Lanka,  Aserbajdsjan  og  en  rekke  andre  land  og minoriteter har tilpasset metoden til sitt språk. Metoden har hatt stor suksess også for disse landene. Når elevene opplever å ha hurtig progresjon i språkopplæringa gjennom repetisjoner og vektlegging av muntlig anvendelse, øker motivasjonen for å lære mer.  </p>
    <p>Fylkesmannen  i  Nordland  har  siden  2012  gjennomført  et  Ulpan-prosjekt  der  samisklærere deltar på et  to  ukers kurs  ved Hebrew University i Jerusalem. Deretter blir de fulgt  opp ved kortere kurs i Norge. I sørsamisk område har man på bakgrunn av dette startet et eget prosjekt med å utvikle en samisk Ulpan-metode, S-Ulpan, som skal benyttes i andrespråksopplæringa i sørsamisk. Undertegnede har observert flere av samisklærerne i undervisningssituasjoner både før  og  etter  at  de  har  deltatt  på  kurset  i  Jerusalem.  Ei  signifikant  forbedring  i opplæringsteknikker kan stadfestes etter kurset. Også elever og foreldre har rapportert om økt læringsutbytte  og  motivasjon  etter  at  lærerne  har  blitt  kurset  i  Ulpan-metodikk.  Ulpanmetodikken bør gjøres tilgjengelig for enda flere samisklærere.</p>
    <p>
      <em type="bold">4.9.3 Hva kan forbedres? </em>
    </p>
    <p>Man må som kjent ikke være dårlig for å kunne forbedre seg. Så uansett om språkutvalget har rett  eller  feil  i  at  elevene  ikke  blir  tospråklige,  kan  det  settes  inn  tiltak  for  å  gjøre andrespråksopplæringa  bedre  og  derigjennom  å  øke  læringsutbyttet  for  andrespråkselevene. Innenfor  metodikkopplæring  er  Ulpan-metoden  nevnt  som  det  kanskje  aller  viktigste virkemiddelet for å øke læringsutbyttet. Samisklæreres  generelle  pedagogiske  kompetanse  og  samiskspråklige  kompetanse  er naturligvis  svært  viktig.  <em type="italic">Samiske  tall  forteller  9</em>  har  ei  full  kartlegging  av  samisklæreres kompetanse, så det er ikke nødvendig å repetere det her, men nå arbeider departementet med store rekrutteringstiltak for å få ned andelen ufaglærte lærere i Nord-Norge. Andelen ufaglærte i nord er på mellom seks og ni prosent. Andelen ufaglærte i lule- og sørsamisk er på hele 25 prosent. Det vil derfor være naturlig at det samtidig med ei betydelig rekrutteringssatsing for å utdanne flere lærere i Nord-Norge også blir ei stor satsing på å utdanne samisklærere. Som  vi  har  sett,  har  elevene  jevnt  over  svært  gode  karakterer  i  samisk.  Samtidig  viser undersøkelser  at  mange  foreldre  er  misfornøyde  med  læringsutbyttet  i  samisk.  Dette  kan oppfattes som en sjølmotsigelse, men det kan i noen tilfeller være for store forventninger til hva elevene kan lære av samisk hvis de har noen få timer samisk i uka, og ikke har andre arenaer enn samisktimene til å utvikle språket.  </p>
    <p>
      <em type="bold">4.9.4 Myter om språkopplæring </em>
    </p>
    <p>For å sikre ei god og målrealistisk samiskopplæring er det behov for innsikt i enkelte momenter som  ofte  glemmes  i  språkopplæringa.  Professor  emeritus  Barry  McLaughlin  ved  National Center for Research on Cultural Diversity and Second Language Learning ved University of California  regnes  som  en  av  de  fremste  forskerne  på  området.  Han  påpeker  at andrespråkslærerne  må  ha  høg  innsikt  i  hvordan  man  driver  opplæring  i  andrespråk  – <em type="italic">andrespråksdidaktikk</em>. </p>
    <p>Ofte har man intuitive oppfatninger av hva god språkopplæring er, og hva det er som gjør at elever  faktisk  lærer  språket.  McLaughlin  har  i  sin  forskning  påpekt  en  rekke  myter  om andrespråksopplæring. Noen av disse skal vi gå gjennom her: <em type="italic">1.  Andrespråksopplæring er krevende og til tider frustrerende </em>Mange tror at barn lærer språk så fort og så lett at det nesten går automatisk. Noen mener årsaken til det er at barns hjerner er mer fleksible. I enkelte tilfeller kan man erfare at barn i praksis lærer språk raskere enn voksne. Imidlertid er dette som regel på grunn av at de i større grad bruker språket i lek og i barnehagen. Barn tilbringer rett og slett mer tid i situasjoner som gir språkopplæring.  Under ellers like forhold er det grundig dokumentert at barn ikke lærer språk raskere enn  voksne,  faktisk  er  det  motsatte  som  regel  tilfelle.  I  tillegg  er  vokabularet  barn behøver for å kommunisere, langt mer begrenset enn for voksne, noe som ofte fører til at  man  tror  barn  lærer  språk  raskere.  Slutningen  her  blir  at  lærere  (og  foreldre)  må akseptere at det å lære samisk for barn er minst like vanskelig som det er for voksne. Noen mener at barn ikke har de samme språksperrene som voksne, og er mindre redde for å snakke feil. Erfaring her viser at også barn i stor grad har sperrer på dette området. </p>
    <p><em type="italic">2.  Jo yngre barnet er, jo raskere lærer det språk </em>Det er ingen tvil om at det beste tidspunktet for et barn å begynne å lære et språk er når det er nyfødt. Men om man ikke begynner da, mener mange automatisk at jo yngre, jo bedre.  Flere  store  studier  i  Storbritannia,  Sverige,  Sveits  og  Danmark  har  påvist  det motsatte.  En  studie  med  17 000  elever  i  Storbritannia  viste  at  etter  fem  års språkopplæring i fransk hadde de elevene som begynte med franskopplæring da de var elleve, langt bedre resultater enn de som begynte da de var åtte.<em type="italic"> </em>Spesielt hvis man i stor grad legger vekt på grammatikk i språkopplæringa, vil de yngste elevene finne det vanskelig. Samiskopplæring har i mange tilfeller vektlagt grammatikk, og  dette  kan  være  en  av  årsakene  til  at  resultatene  ikke  har  vært  som  forventet. Slutningen må derfor ikke bli at andrespråksopplæringa bør begynne seinere. Allerede i 11–13-årsalderen mister man evnen til å lære et språk perfekt hvis man ennå ikke har begynt å lære det. Dessuten viser mange undersøkelser at uttalen vil være bedre om man lærer språk i veldig ung alder. I tillegg vil det å lære språk tidlig bety at man raskere kan delta i kulturelle og sosiale aktiviteter der man behøver å beherske samisk.  <em type="italic">3.  Jo mer tid man bruker i språklige kontekster, jo mer lærer man </em>Også språkutvalget antyder at dette er tilfelle. Imidlertid viser flere studier også på dette området at det ikke nødvendigvis er tilfelle. Fullstendig  <span type="quote">«immersion»</span> (språkbading) var svaret på det meste for noen år siden. Stadig flere forskere og språklærere går bort fra  dette.  Også  Ulpan-lærere  i  Israel  har  begynt  å  bruke  hjelpespråk  i begynneropplæringa  i  hebraisk.  Noen  forskere  har  snakket  om  språkbad  versus språkdrukning,  og  det  er  noe  av  det  samme.  Dette  betyr  samtidig  at  man  ikke automatisk kan regne med bedre språklig utbytte av å øke timetallet i samisk eller ved å arrangere flere språkleirer.  Mye  av  forskningen  på  tospråklighet  har  vært  utført  med  innvandrere  og  er  ikke automatisk overførbar til urfolkskontekster. Professor Jim Cummins fra University of Toronto  har  imidlertid  forsket  mye  på  First  Nations-språk  i  Canada  og  også  sett  på samisk opplæring, gjennom en rekke besøk i Norge. Han påpeker det samme som flere andre forskere, at man ikke bør fjerne hjelpespråket i andrespråksopplæringa for tidlig, sjøl  om  eleven  i  undervisningssituasjoner  kan  snakke  målspråket  uten  problemer. Årsaken til dette er blant annet at for å bli funksjonelt tospråklig må du beherske et mer omfattende vokabular enn det man benytter i klasserommet, og viktig læring i så måte kan gå tapt om man for tidlig går over til fullstendig immersion/språkbad. <em type="italic">4.  Alle barn lærer språk på samme måte </em>Dette har bidratt til standardiseringer som gjør at mange barn faller fra. I en normal språkopplæringssituasjon i et klasserom vil en tredel falle fra og lære lite. Man må derfor legge vekt på tilpasset opplæring og elevmedvirkning. Også her har Ulpan<em type="italic">må</em> delta. De med språksperrer syns dette er veldig tøft i begynnelsen, men når det gir resultater, hjelper det også på deres sjølfølelse. Det bør også minnes om at tilpasset opplæring er noe de flinkeste elevene også har krav på. Lærere som har kunnskap om og forståelse for elevenes kulturbakgrunn, lykkes også bedre i språkopplæringa. Både samisklærere, skoleeiere og myndigheter må være bevisste de mytene som regjerer innenfor andrespråksopplæring. Først da kan man få et kvalitetsløft av samisk språkopplæring. metoden vist seg å fungere ved at alle elevene </p>
    <p>
      <em type="bold">4.10 Tilrådinger </em>
    </p>
    <p>Andrespråksdidaktikk bør bli et eget fag ved lærerutdanningene. Det bør bevilges midler til skoleeiere for etter- og videreutdanning i andrespråksdidaktikk for samisklærere, spesielt i Ulpan-metodikk. Rekruttering av flere sensorer med samiskspråklig kompetanse bør styrkes. Tilsyn med samiskopplæring bør også omfatte kvaliteten på opplæringa.</p>
    <p>Samiskelever som tar påbygging til studiespesialisering, bør få et bedre tilrettelagt timetall i samisk. Det bør utvikles flere læremidler, samiskspråklige TV-programmer og youtube-innslag tilrettelagt for andrespråkselever. Det bør vurderes å opprette stipendier for elever med samisk allerede på ungdomsskolen. Samiske andrespråkselever bør i så stor grad som mulig motiveres til å følge læreplanen <em type="italic">Samisk som andrespråk – samisk 2</em>. </p>
  </body>
</document>
