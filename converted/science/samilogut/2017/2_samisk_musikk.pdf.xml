<document xml:lang="nob" id="no_id"><header><title>Samisk musikk – livskraftig tradisjon og spennende fornying</title><genre code="science"/><author><unknown/></author><wordcount>4633</wordcount><conversion_status type="standard"/><availability><license type="standard"/></availability><origFileName>http://samilogutmuitalit.no/sites/default/files/publications/2._statistikk_samisk_ok.pdf</origFileName><parallel_text xml:lang="sme" location="2_sami_musihkka.pdf"/><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision: 154948 $; </version></header><body><p><em type="bold">2  Samisk musikk – livskraftig tradisjon og spennende fornying</em> </p>
<p><em type="bold">Ola Graff</em>, professor ved Tromsø Museum – Universitetsmuseet, Norges arktiske universitet </p>
<p><em type="italic">Sammendrag  </em></p>
<p><em type="italic">Temaet samisk musikk har en rekke ulike sider. Det er ikke mulig å gi innblikk i mer enn enkelte sider ved dette temaet. I denne artikkelen har jeg sett på utgivelse av samiske fonogram i ulike land og bevilgende myndigheters (det norske Sametingets) støtte til produksjon av fonogram. Jeg har lagd oversikt over joikearkiv og samlinger i alle land, hva som finnes, og hvor mye som er offentliggjort fra disse arkivene. Spesielt har jeg sett på den samiske samlinga ved Tromsø Museum. Jeg har også analysert kjønnsdimensjonen ved joiketradisjonen, sett på akademiske arbeider om joik, medieomtalen av samisk musikk, og til slutt hvilke utdanningsmuligheter som finnes.  </em></p>
<p><em type="italic">Produksjonen av samiske fonogram synes å vise en livskraftig kultur med stor aktivitet. Det har vært  utgitt  fonogram  med  samisk  musikk  i  70  år.  Antallet  har  økt  tiår  for  tiår.  Det  er  utgitt fonogram i flere land, men Norge har klart flest utgivelser. Det totale antallet utgitte samiske fonogram  er  muligens  rundt  500.  I  tillegg  er  det  de  seinere  årene  flere  digitale  utgivelser. Nordsamisk dominerer som språk. </em></p>
<p><em type="italic">Sametinget er den viktigste bevilgende myndigheta. Antall søknader til Sametinget har variert en  del  gjennom  de  siste  ti  årene.  Men  antall  tildelinger  har  holdt  seg  ganske  stabilt  på gjennomsnittlig  14–15 i året.  Den totale størrelsen på bevilgninga  har  variert  noe, men har stabilisert seg på litt over 2 millioner kroner i året. </em></p>
<p><em type="italic">Det har vært store forskjeller i hvor mye et fonogramprosjekt har fått i støtte. Det har skilt opp til 200 000 kroner. Den gjennomsnittlige bevilgninga over de siste ti årene har vært kr 142 000.  Det oppnevnes konsulenter som avgir innstilling etter visse kriterier. Men disse dokumentene er  unntatt  offentlighet.  Det  er  derfor  ingen  mulighet  for  å  gi  noen  vurdering  av  hvordan kriteriene fungerer. </em></p>
<p><em type="italic">Det finnes joik i en rekke offentlige arkiv i mange land, spesielt i Norge, Sverige og Finland. Trolig eksisterer det ca. 14 000–15</em> <em type="italic">000 joiker totalt i disse arkivene. Norge har 9000–10 000. Tromsø Museum er den klart største samlinga med ansvar både for innsamling, ivaretaking, formidling  og  forskning.  Samisk  arkiv  i  Kautokeino  er  under  oppbygging.  En  del  arkiv  har offentliggjort joiker fra samlingene, men det er ganske lite som er offentliggjort. </em></p>
<p><em type="italic">Gjennom arkivmaterialet synes det som om joiketradisjonen har noen kjønnsmessige ulikheter. I de fleste tilfellene er det dokumentert flere mannlige enn kvinnelige joikere. Problemet med dette er at de fleste innsamlere har vært menn, noe som kan ha påvirket innsamlinga. Gjennom arkivmaterialet synes det også som om det er en overvekt av joiker til menn. </em></p>
<p><em type="italic">Det har vært skrevet en rekke avhandlinger om joik i flere land, noe som viser at det har vært interesse for temaet. </em></p>
<p><em type="italic">Det skrives mye om samisk musikk i norske medier. Det er snakk om flere hundre artikler i året i en rekke aviser. Artiklene uttrykker generelt et positiv syn på den samiske musikken. </em></p>
<p><em type="italic">I grunnskolen i de samiske områdene er joik og samisk musikk en del av læreplanen. Joik og samisk musikk er nå en del av pensum på alle norske videregående skoler med musikklinje. Fra 1990-tallet  har  det  vært  lagd  ulike  utdanningstilbud  innen  samisk  musikk  på  høgskole-  og universitetsnivå</em>. </p>
<p><em type="bold">2.1  Innledning</em> </p>
<p>I  denne  artikkelen  vil  jeg  undersøke  noen  ulike  sider  og  aspekter  ved  samiske  musikk  slik situasjonen  er  i  våre  dager.  <span type="quote">«Samisk  musikk»</span>  er  et  vidt  begrep  som  omfatter  både  den tradisjonelle  joiken  og  den  moderne  samiske  popmusikken,  i  tillegg  til  salmesang  og  annet. Tematisk er det et vidt spekter.</p>
<p>Samisk musikk finnes og utøves i fire land: Norge, Sverige, Finland og Russland, i området som heter Sápmi. Jeg vil ha mest fokus på Norge, men ha noen blikk også på de andre landene.</p>
<p>Den eldste formen for samisk musikk er joiken. De  eldste lydopptakene av joik stammer fra 1905.  Det  var  en  finsk  forsker  som  gjorde  opptak  av  svensksamer  som  flyttet  til  Tromsøområdet.  De  eldste  noteopptegnelsene  av  joik  stammer  fra  slutten  av  1700-tallet.  Fra  1500-, 1600- og 1700-tallet finnes en rekke kilder som omtaler joik. I en kilde fra 1100-tallet fortelles det  om  en  samisk  noaide  som  trommet  og  sang.  Gjennom  nesten  tusen  år  kan  man  altså dokumentere  en  sammenhengende  joiketradisjon.  Lenger  bakover  i  tid  vet  vi  lite.  Men  det finnes helleristninger som antyder at tradisjonene har røtter mange tusen år tilbake i tid.</p>
<p>Man må anta at joiking har vært utbredt over hele det samiske området. Men mange steder er joiken forsvunnet. Langs stort sett hele kysten av Nord-Norge finnes det ikke lenger joiking. Det er mange grunner til det. En grunn er at nabokulturer alltid vil påvirke hverandre i et naturlig samspill. En annen grunn er den politisk motiverte fornorskninga hvor samisk kultur blei både undertrykt og sett ned på. Religiøse holdninger som stammer fra misjonærenes tid, om at joiking var syndig, har også hatt virkning.</p>
<p>Joiken levde videre først og fremst i de sentrale Finnmarks-kommunene. Men joiken fikk en dobbelthet, den var både en levende del av kulturen og samtidig fordømt som syndig.</p>
<p>Utover på 1960- og 70-tallet vokste det fram en ny samisk kulturpolitisk bevissthet. Unge samer begynte å sette musikk til joik, å skrive nye sanger på samisk, og utviklet en ny, moderne samisk musikkultur.  Samtidig  ble  joiken  løftet  fram  som  et  kulturuttrykk  hvor  man  kvittet  seg  med stempelet som syndig, og ble framholdt som noe man ville være stolt av. Denne utviklinga gikk parallelt med at det norske storsamfunnet i økende grad bygde ut institusjoner og lovverk som fremmet og tok vare på samisk kultur og samfunnsliv.</p>
<p>Situasjonen  i  dag  er  at  joiken  og  den  samiske  musikken  lever,  og  nyter  en  respekt  og anerkjennelse som er enestående i historisk sammenheng.</p>
<p><em type="bold">2.2   Samiske fonogram </em></p>
<p>Det foreligger flere store samlinger av samiske fonogram. Nordnorsk folkemusikksamling ved Tromsø Museum har den største samlinga. Den  inneholder  pr. dato  453  fysiske  fonogram.  I tillegg har museet rundt 50 ulike titler med samleplater som inneholder samiske kutt, samiske artister som synger på andre språk enn samisk, og ikke-samiske artister som anvender samisk materiale. Samisk spesialbibliotek i Karasjok har også en stor samling. De har ikke nøyaktige tall,  men  oppgir  at  samlinga  er  på  anslagsvis  270  titler.  Den  største  kjente  privatsamlinga tilhører Odd Mathis Hætta, Alta. Oversikta hans inneholder 439 titler. Ingen vet nøyaktig hvor mange samiske fonogram  som  er utgitt.  Tallet er muligens  nærmere  500,  hvor reine digitale utgivelser ikke er regnet inn. I tillegg kommer som nevnt mer enn 50 andre ulike titler.</p>
<p>Produksjon av fonogram gir en god innsikt i utviklinga av moderne samisk musikk. Det første diagrammet  viser  antall  utgivelser  av  samisk  fonogram  gjennom  de  ulike  tiårene. Den  siste kolonnen inkluderer bare de fysiske utgivelsene for årene 2010–2016, ikke hele tiåret. I denne perioden  dukker  digitale  utgivelser  opp  for  fullt.  De  er  ikke  regnet  med  i  denne  oversikta. Diagrammet  inkluderer  utgivelser  i  alle  land  (Norge,  Sverige,  Finland,  Russland,  Estland, Tyskland, Frankrike, USA). Det er talende for hvordan produksjonen av samiske fonogram har gått rett til himmels:</p>
<p>Når en søker får mindre enn man søkte om, tilpasser de fleste produksjonen til den finansieringa de har. De reelle kostnadene ved en CD-produksjon blir derfor ofte mindre enn beløpet det var søkt  om.  I  forhold  til  de  reelle  kostnadene  er  en  støtteandel  mellom  40  og  70  prosent  fra Sametinget det normale.</p>
<p>Det er en relativt liten andel av søknadene som handler om tradisjonell joiking. Sametinget har ingen kriterier som prioriterer tradisjonell joik som et eget satningsfelt. Det er heller ikke alle slike søknader som blir innvilget.</p>
<p><em type="bold">2.4   Arkiv </em></p>
<p><em type="bold">2.4.1 Hvor finnes det samlinger av joik, og hvor store er de?</em> </p>
<p>I Norge finnes det joik i offentlige samlinger på følgende steder:</p>
<p><em type="italic">Norsk Folkemuseum, Oslo </em>De har 96 originale joiker samt 6 band som er uregistrert, totalt kanskje rundt 150 joiker. De har også en del kopier fra andre arkiv. </p>
<p><em type="italic">Samisk arkiv, Kautokeino </em>Samisk  arkiv  har  tre  originale  samlinger.  Den  første  er  samlinga  etter  Thor  Frette.  Frettesamlinga skal være på rundt 200 originale joiker. Den andre er fra Diehttosiida i 2016 da det skulle etableres et joikearkiv. Det ble joiket inn ca. 20 joiker ved denne anledninga. Den tredje er ei nyoppretta samling hvor det i øyeblikket  er 50–60 joiker. Det finnes også noen hundre kopier fra andre arkiv, blant annet fra Tromsø Museum. Samlinga ved Samisk arkiv forventes å vokse i årene framover. </p>
<p><em type="italic">Norsk folkemusikksamling, Oslo  </em>Denne sentralsamlinga for folkemusikk i Norge har rundt 300 joiker samt en del kopier, blant annet fra Tromsø Museum. </p>
<p><em type="italic">NRK Folkemusikksamlinga, Oslo </em>Denne samlinga er på litt over 300 joiker, pluss 328 fra en innsamlingstur i 1960 sammen med Tromsø  Museum,  til  sammen  opp  mot  650  joiker.  NRK  dreiv  innsamling  av  folkemusikk gjennom  mange  tiår,  men  har  nå  sluttet  med  det  og  lagt  om  aktiviteten  mot  bare programproduksjon.  </p>
<p><em type="italic">NRK Sámi Radio, Karasjok </em>De har 850 tradisjonelle joiker i arkivet.  Som NRK sentralt har de sluttet å gjøre opptak for musikkarkivet. </p>
<p><em type="italic">Nordnorsk folkemusikksamling ved Tromsø Museum.  </em>Det er det eneste arkivet i hele Sápmi hvor det har vært drevet innsamling av all slags samisk musikk nesten kontinuerlig gjennom mer enn 60 år (se mer nedenfor). Samlinga er på rundt 7000 joiker. I tillegg finnes det kopier fra en rekke andre samlinger både fra inn- og utland, godt over 3000 joiker. Samlinga her vil vokse i årene framover. </p>
<p>I Sverige finnes flere arkiv med joik:</p>
<p><em type="italic">Ájtte museum</em> i Jokkmokk har en del joik. De oppgir at de har 522 egne joiker i samlinga, men at det kan være snakk om noen flere. De har også en del kopier fra andre arkiv. </p>
<p><em type="italic">SOFI-arkivet</em> i Uppsala (opprinnelig ULMA) har ei samling på nærmere 1200 joiker fra 1940- og 50-tallet.  </p>
<p><em type="italic">DAUM-arkivet</em> i Umeå har ei stor samling joiker. Den er på anslagsvis drøye 800 joiker. Hele arkivet ble i 2016 overført til Uppsala-arkivet, så Uppsala har nå ca. 2000 joiker i samlinga. </p>
<p><em type="italic">Svenskt Visarkiv</em> har noe joik i samlinga, blant annet Karl Tiréns opptak. Et søk i samlingene deres over innspilte joiker gir 312 treff. </p>
<p><em type="italic">Sveriges Radio</em> gjorde ei stor innsamlingsreise i 1953 og 1954 gjennom hele Sverige. Materialet blei publisert på sju LP-plater i 1969 og blei gitt ut på nytt som CD i 1997. Denne samlinga er på 193 joiker. </p>
<p>Finland har flere arkiv med joiker:</p>
<p>I Finland prøver man nå å samle alt materiale ved <em type="italic">Giellagas-instituttet</em> ved Oulu Universitet. Denne samlinga er under oppbygging og er økende. </p>
<p>Det  finnes  samlinger  ved  <em type="italic">Tampere  Universitet</em>.  Hoveddelen  skal  være  Erkki  Alakönni  sine samlinger. Det skal være snakk om et par hundre joiker. </p>
<p><em type="italic">Yle  Radio  Suomi  </em>har  Alakönni-samlinga,  samt  en  del  annet  materiale,  bl.a.  opptak  fra Kolahalvøya.  </p>
<p><em type="italic">Åbo Universitet</em> har samlinger, først og fremst den såkalte Talvadas-samlinga på 154 joiker.  </p>
<p><em type="italic">Finsk Litteraturselskap, SKS</em> i Helsinki har noe lydopptak av joik, trolig rundt et par hundre, blant annet Salminen-samlinga med ca. 19 melodier fra 1905, som er de eldste lydopptakene av joik som finnes.  </p>
<p><em type="italic">Kielen nauhoitearkisto, Helsinki</em> har blant annet opptakene med Anders Ivar Guttorm fra 1962. </p>
<p><em type="italic">Global Music Center</em> i Helsinki har kopi blant annet av alle opptakene fra Kolahalvøya som ble gjort av Tromsø Museum, over 600 joiker. </p>
<p>Russland</p>
<p>I Russland finnes det visstnok ingen offentlige samlinger av joik, bortsett fra i Petrozavodsk, som har noen små samlinger av såkalt <span type="quote">«karelsk joik»</span>, og i St. Petersburg, som har noen få gamle voksrullopptak. Det finnes privatsamlinger.</p>
<p>Estland</p>
<p>I  Estland  finnes  det  visstnok  ingen  offentlige  samlinger  av  joik.  Estisk  radio  hadde  en  del materiale, men det blei tapt under den urolige tida etter frigjøringa. Det finnes privatsamlinger.</p>
<p>Tyskland</p>
<p>I Tyskland finnes det flere samlinger av joik, blant annet Samlung Wustmann fra ca. 1935 med ca.  136  joiker,  Lüderwaldt-samlinga  fra  1970  med  303  joiker  inkludert  to  tyske innsamlingsturer  fra  1955  og  1956,  og  Doris  Stockmann  si  samling  med  44  joiker.  I  tillegg finnes blant annet den eldste samlinga fra 1911 med 8 joiker. Det totale antallet joiker i tyske arkiv er på rundt 575.</p>
<p>Østerrike</p>
<p>I Østerrike finnes ei lita samling joiker på 16 nummer.</p>
<p>Ungarn</p>
<p>I Ungarn finnes ei samling joiker på 140 nummer fra Nord-Finland.</p>
<p>I tillegg til de nevnte plassene finnes det spredte små forekomster av joik/samisk musikk, blant annet på et universitet i Paris, på noen lokalmuseer rundt om i Skandinavia, etc. Noen oversikt over private samlinger finnes ikke.</p>
<p>Tromsø Museum arbeider med å offentliggjøre flere hundre joiker i nær framtid etter å ha klarert dette med rettighetshavere og under hensyntaking til samiske etiske normer</p>
<p><em type="bold">2.4.3 Nordnorsk folkemusikksamling, Tromsø Museum </em></p>
<p>Den største av alle de samiske musikksamlingene er ved Nordnorsk Folkemusikksamling ved Tromsø  Museum,  Universitetsmuseet,  UiT  Norges  artiske  universitet.  Nordnorsk Folkemusikksamling omfatter de tre tradisjonelle språkkulturene i landsdelen, norsk, samisk og finsk (kvensk). Folkemusikksamlinga ble etablert ved Tromsø Museum i 1949 av lektor Arnt Bakke. Etter at han døde i 1975, sto samling ubetjent noen år før undertegnede ble ansatt som konservator  i  1986.  Hele  samlinga  består  i  dag  blant  annet  av  nærmere  4000  lydfiler  og  ca. 40 000 manuskriptsider.</p>
<p>Fordi de ulike samiske områdene går på tvers av landegrensene, omfatter den samiske delen av samlinga  også  materiale  fra  Sverige,  Finland  og  Russland.  Det  samiske  materialet  består  av flere delsamlinger. Først og fremst er det  <em type="italic">lydopptakene</em>. Det  er  gjort  opptak og intervju med folk fra samisk miljø fra 1952 og framover til 2017. Det meste er opptak av joik. Det er også en del opptak av salmer og samiske sanger, og en del intervju. Det er nærmere 7000 originale joiker  i  samlinga,  hvorav  Arnt  Bakke  samlet  2200  joik,  Ragnvald  Graff  ca.  1000  joiker  og undertegnede  rundt  3700  joiker.  I  tillegg  kommer  anslagsvis  godt  over  3000  joiker  som  er kopier fra andre arkiv.  </p>
<p><em type="italic">Manuskriptsamlinga</em> inneholder skriftlig materiale. Den samiske delen omfatter rundt 11 000 sider.  Her  finner  man  innholdsfortegnelser  over  private  joikeopptak,  konsertplakater, feltrapporter og feltnotater, manuskripter om joik, nedskrevne intervju, meloditranskripsjoner og ulik informasjon av mange slag.  </p>
<p><em type="italic">Utklippssamlinga</em> er omfattende. Fra 1989 og ca. 15 år framover hadde Folkemusikksamlinga et  utklippsabonnement  hos  Argus  over  alt  som  ble  skrevet  i  Norge  og  Sverige  om  samisk musikk.  Våren  2017  engasjerte  folkemusikksamlinga  en  person  til  å  kopiere  ut  alt  som  er skrevet i norske aviser og blader de seinere årene. Det foreligger derved ei svært omfattende utklippssamling om samisk musikk for de 30 siste årene.  </p>
<p>Samling med <em type="italic">samiske fonogram</em> (plater, kassetter, CD) er nesten komplett. Det meste av utgitte fonogram finnes i samlinga (se ovenfor).  </p>
<p><em type="italic">Litteratursamlinga</em>  er  stor.  Den  omfatter  utgitte  bøker  og  artikler  om  samisk  musikk,  og omfatter  mye  av  det  som  er  skrevet,  inkludert  blant  annet  en  rekke  gamle  reiseberetninger. Katalogen har i øyeblikket rundt 800 innførsler om samisk musikk.  </p>
<p>Videre  er  det  ei  mindre  samling  med  <em type="italic">film/video</em>,  hvorav  noen  av  disse  er  innspilte musikkvideoer for salg på det kommersielle markedet.  </p>
<p>Til sammen gjør dette at Nordnorsk Folkemusikksamling ved Tromsø Museum sitter på et svært omfattende dokumentasjonsmateriale over joik og samisk musikk.</p>
<p><em type="bold">2.4.4 Bruk av joikesamlinga på Tromsø Museum </em></p>
<p>Den samiske musikksamlinga ved Tromsø Museum er ei vitenskapelig samling som skal danne grunnlag for forskning og kunnskapsutvikling, men hvor formidling til allmenheta også er en av basisoppgavene. Samlinga har vært debattert en del i samiske medier  med anklage om at samlinga er lukket for bruk. Det vil derfor være interessant å se hvilken bruk det har vært gjort av samlinga. For de senere årene finnes det god dokumentasjon på dette. Det er snakk om besøk i  samlinga  eller  utstillinga,  telefoniske  henvendelser,  brev/mail  eller  andre  henvendelser. Bruken  omfatter  henvendelser  fra  studenter,  forskere,  forfattere,  musikere,  komponister, artister, organisasjoner, presse og andre som søker materiale eller informasjon. Dette gjelder all slags forespørsler knyttet til samisk musikk. Henvendelsene kommer både fra samisk og ikkesamisk miljø, både fra innland og utland:</p>
<p>Tallene vil naturlig variere fra år til år. Men oversikta viser at den samiske musikksamlinga på Tromsø museum er mye brukt, med et gjennomsnittlig antall henvendelser om samisk materiale på ca. 27 pr. år i denne perioden. I disse tallene ligger hjelp til blant annet en rekke samiske artister.  I  tillegg  til  dette  kommer  foredrag,  seminarer,  populærvitenskapelige  artikler, utstillingsaktivitet etc.</p>
<p><em type="bold">2.5  Joiketradisjonen </em></p>
<p><em type="bold">2.5.1 Kjønnsfordelinga av joikere </em></p>
<p>Et interessant spørsmål er om menn og kvinner joiket like mye. I den perioden Arnt Bakke var virksom med innsamling av samisk materiale, 1952–1975, hadde han 64 samiske informanter. Av disse var 63 % menn og 37 % kvinner. Dette viser ei skeivhet som kan skyldes flere forhold. Noe  kan  skyldes  reine  tilfeldigheter.  Det  kan  også  være  at  han  som  mann  fant  det  lettere  å kontakte andre menn. Men det kan være at det avslører ei ubevisst holdning om at menn på sett og vis var viktigere enn kvinner. Kjønnsbalansen er likevel bedre enn i det norske materialet i samlinga  hans,  hvor  73 %  av  informantene  var  menn  og  27 %  kvinner.  Lignende kjønnsfordeling  finner  vi  i  samlinga  til  Nils  Hövenmark  fra  Sverige  og  Ragnvald  Graff  fra Norge.</p>
<p>Ei større eller mindre skeivhet i kjønnsbalansen hos informantene er et gjennomgående trekk mange steder. Den første som samlet joiker i større grad, var finlenderen Armas Launis, som reiste i Norge og Finland. På den første turen sin i 1904 besøkte han tolv menn og bare éi kvinne. På den neste turen i 1905 besøkte han fire menn og seks kvinner (Launis 1908). NRK og Tromsø Museum dro på en opptakstur gjennom Finnmark i 1960. Her er det nærmere 80 % mannlige joikere. Den svenske joikesamleren Karl Tirén samlet joiker i Sverige fra begynnelsen av 1900tallet. Han har et mer jamt utvalg med ca. 55 % mannlige joikere og 45 % kvinnelige (Tirén 1942).  Joikesamlinga  med  best  kjønnsbalanse  er  min  egen  undersøkelse  av  joik  fra Finnmarkskysten, hvor det var ni mannlige og ti kvinnlige informanter (Graff 2004). En helt motsatt  kjønnsfordeling  finner  vi  i  innsamlingsprosjektet  <em type="italic">Kolasamisk  musikalsk  tradisjon</em> 1994–1997. Her fantes det bare én mannlig sanger. Prosjektgruppa intervjuet for det meste eldre mennesker. Det blei sagt at det nesten ikke fantes eldre samiske menn, fordi de tålte dårligere overgangen fra det frie livet og hadde drukket seg i hjel. Framstilt grafisk ser det slik ut: Det er ut  fra disse tallene ikke mulig å si om det virkelig var ulikhet mellom kjønnene i det samiske samfunnet når det gjaldt joiking. De fleste som har samlet folkemusikk, har vært menn. Det har selvsagt sammenheng med de manglende utdanningsmulighetene for kvinner tidligere. Tallene kan derfor speile mer eller mindre ubevisste valg som de mannlige innsamlerne gjorde. Eldre kildemateriale som blant annet Isaac Olsen (1715) synes å antyde at kvinner kunne joike like gjerne som menn. Så hvis det virkelig er ulikhet nå, kan det være et resultat av en moderne utvikling. </p>
<p><em type="bold">2.5.2 Kjønnsfordeling av joikene  </em></p>
<p>Jeg har sett på et litt tilfeldig utvalg av opptak med ulike joikere. Det første opptaket av joik som Arnt Bakke gjorde, var i 1952 med Nils Biti fra Šuošjávre. Han joika 70 joiker. Av disse var bare 11 kvinnejoiker, altså rundt 16 %. Vi vet ikke grunnen til det. Men trolig var utvalget styrt av Nils Biti sjøl og forteller derved antakelig noe om hvem han omgikkes med.</p>
<p>Ole Aslaksen fra Tana har joiket totalt 76 joiker i tre opptak fra henholdsvis 1952, fra 1950tallet  og  fra  1960.  Han  har  rundt  44 %  kvinnejoiker  og  56 %  mannsjoiker.  Per  Hætta  fra Karasjok joiket 18 personjoiker i 1953. Av disse er det bare to kvinnejoiker,  dvs. 11 %. I et opptak med Per Hætta fra 1960 er det derimot rundt 25 % kvinnejoiker. Samlet har han 18 % joiker til kvinner. Anders Johnsen Varsi fra Sirbma joiket i 1960 35 joiker. Av disse er 23 % til kvinner og 77 % til menn. Anders Nilsen Bals joiket i 1956 78 joiker på band. Av disse er rundt 31 % kvinnejoiker.</p>
<p>Blir tallene forskjellige hvis man ser på hva kvinnelige utøvere har joiket? Berit N.P. Sara joiket i 1953 42 joiker på band. Av disse er 45 % kvinnejoiker. Berit Nordland joiket på 1950-tallet inn 66 joiker. Av disse er 35 % kvinnejoiker. Risten Hætta fra Kautokeino joiket i 2011 inn 58 joiker. Av disse er 56 % til kvinner. Disse tre opptakene indikerer at menn har tendens til mest å  joike  andre  menn,  mens  kvinner  i  større  grad  også  joiker  andre  kvinner.  Samlet  ser fordelingene slik ut:  I et  privat  opptak fra 1976 joiker John Henrik Eira (f. 1953)  nærmere 70 personjoiker. Bare rundt 11 % er kvinnejoiker. Jeg intervjuet han om hva som lå bak et slikt tall. Han mener at opptaket  gir  et  godt  bilde  av  kjønnsfordelinga.  Han  joiker  mest  mannsjoiker.  Det  har sammenheng med at han som deltaker i reindriftsmiljøet hadde mest å gjøre med menn. Han tror at kvinner som ikke er delaktige i reindrifta, ikke så ofte får en joik. Derfor tror han at det i hvert fall etter andre verdenskrig reelt sett finnes færre kvinnejoiker enn mannsjoiker.</p>
<p>Ser vi på det publiserte materialet etter Karl Tirén fra begynnelsen av 1900-tallet, er det rundt 170 personjoiker. Av disse er 27 % til kvinner. Hvis man holder unna øvrighetspersoner o.l. og bare ser på personjoiker til samer, er det 34 % kvinnejoiker. Selv om utvalget selvsagt er styrt av Tirén, antyder det muligheten for at det også på begynnelsen av 1900-tallet eksisterte færre kvinnejoiker  enn  mannsjoiker.  At  dette  virkelig  kan  være  slik,  sannsynliggjøres  ved  at  det  i Tiréns materiale er så mange som 45 % kvinnelige utøvere.</p>
<p><em type="bold">2.6  Akademiske arbeider om joik </em></p>
<p>Det  er  gitt  ut  en  rekke  avhandlinger  om  joik.  Nedenfor  er  en  oversikt  over doktorgradsavhandlinger  og  avhandlinger  til  mastergrad/hovedfag/magistergrad  fordelt  på ulike land:</p>
<p><em type="bold">2.7  Medieomtale av samisk musikk </em></p>
<p>Retriever er en utklippstjeneste. Hvis man søker her med søkeordene <span type="quote">“joik”</span> eller <span type="quote">“samisk &amp; musikk”</span> får man følgende treff: Problemet med slike søk er at man får en del treff som er irrelevant. Bl.a. vil treff på joikakaker telles med, velværeproduktet <span type="quote">“joik”</span> etc.</p>
<p>Hvis  man  derfor  går  kritisk  gjennom  disse  treffene,  får  man  følgende  tall  for  hvor  mange oppslag og artikler det har vært i Norge i årene 2012–2016 om joik og samisk musikk. Det er verdt å merke seg at all omtale av samisk musikk i de norske mediene i denne perioden er i positive vendinger, og musikken framstilles som noe som har allmenn interesse langt utover de samiske mijøene.</p>
<p>I norskspråklig radio forekommer samisk musikk og joik bare sporadisk. Sameradioen bruker derimot slikt stoff systematisk. NRK-TV har fra tid til annen hatt program om samisk musikk. I 2017 hadde de en programserie <em type="italic">Muitte mu</em> som til tross for problematiske sider har virket som ei positiv vinkling av joiken for et breiere publikum.  </p>
<p>Søker  man  på  YouTube  får  man  nærmere  27.000  treff  på  joik.  Det  tyder  på  at  joik  er  blitt populært i våre dager blant store grupper.</p>
<p><em type="bold">2.8  Utdanning innen samisk musikk</em><em type="bold"> </em></p>
<p>I grunnskolen i de samiske områdene er joik og samisk musikk nå en del av læreplanen. Slik har det ikke alltid vært. I skolen i Kautokeino var joik endog formelt forbudt i en periode fra 1953 til ca. 1997.</p>
<p>Innen den offentlige videregående skolen har samisk musikk og joik kommet inn på læreplanen for  musikklinjene.  Det  har  vært  utgitt  to  lærebøker  om  dette.  Boka  <em type="italic">Trollstilt</em>  har  kapittelet <span type="quote">«Samisk musikk»</span> av Klemet Anders Buljo, og boka <em type="italic">Ekko 1</em> har artikkelen <span type="quote">«Joik»</span> av Ola Graff. </p>
<p>Det har vært gitt systematisk utdanning i samisk musikk flere steder i Norge på høgere nivå. Først ute var Tromsø Museum i samarbeid med Nordnorsk musikkonservatorium. Det blei satt i gang et studium i <em type="italic">Valgfag joik</em> som gikk over et helt år med ukentlig undervisning. Det var et tovekttals-studium som både skulle gi innsikt i den samiske musikken og en viss ferdighet i å joike sjøl. Studiet blei gjennomført tre ganger mellom 1995 og 2000. Lærere var Ola Graff og Ánte  Mihkkal  Gaup.  De  som  tok  dette  valgfaget,  var  musikkstudenter  ved  konservatoriet. Studiet blei nedlagt da ordninga med valgfag opphørte. </p>
<p>På slutten av 1990-tallet startet Samisk høgskole i Kautokeino opp studiet <em type="italic">Joik og fortelling</em>. Lærere her har vært Johan Sara jr. og Sara Margrethe Oskal. Dette var en del av fagtilbudet ved høgskolen. Mange av studentene var kjent med joiketradisjonen fra før. Tilbudet har ikke vært gitt på flere år nå. </p>
<p>Ved Høgskolen i Nord-Trønderlag, Levanger, nå Nord universitet, startet Frode Fjellheim opp kurset  <em type="italic">Med  joik  som  utgangspunkt</em>  rundt  2007.  Det  var  et  samlingsbasert  opplegg  med  15 studiepoeng  og  5  samlinger  i  året  som  har  vært  gjennomført  hvert  år.  Studiestedet  har  vært Levanger  og  ett  år  i  Oslo.  Studieåret  2017/18  legges  studiet  til  Tromsø.  Studiet  krever  ikke musikkompetanse, men det er ønskelig med musikkbakgrunn. </p>
<p>Universitetet i Tromsø ønsker å starte et undervisningstilbud i samisk musikk fra høsten 2018. Det har vært diskutert samarbeid både med Nord Universitet og Samisk høgskole i Kautokeino.</p>
<p><em type="bold">2.9 Tilrådning </em></p>
<p>Det  vil  være  en  fordel  for  framtida  at  det  finnes  ei  komplett  samling  med  utgitte  samiske fonogram. Tromsø Museum har den største samlinga, og den som det derfor bør bygges videre på. I praksis har det vist seg som et stort og komplisert arbeid å skaffe oversikt over det som gies ut, samt å kjøpe det inn til samlinga. Det ville derfor være en stor fordel hvis man fikk etablert  ei  pliktavleveringsordning  fra  de  bevilgende  myndighetene  i  hele  Sápmi  til  Tromsø Museum, eventuelt også til Samisk arkiv og Giellagas institutt.</p>
<p>Utgivelsen  av  samiske  fonogram  er  livskraftig.  Men  nordsamisk  dominerer  som  språk  i  de utgitte fonogrammene. Oversikta viser tydelig at det kan være behov for å støtte utgivelser på de små samespråkene.</p>
<p>Databasen ved Ájtte museum over joik i offentlige arkiv er ufullstendig. Anslagsvis halvparten av  alle  joiker  som  finnes  innsamlet,  er  registrert  her.  En  mulighet  er  at  denne  databasen oppgraderes.  Samtidig er dette bare en katalogoversikt.  Ingen melodier er lagt  ut  her. Ved  å leite i databasen vil man kunne finne melodier som så kan bestilles fra de ulike arkivene. Likevel er kanskje det største behovet  for folk  å kunne få direkte tilgang  til selve melodiene, slik at katalogen i seg sjøl blir mindre viktig.</p>
<p>Det  er  offentliggjort  relativt  lite  joikemateriale  fra  de  ulike  arkivene.  Dette  oppleves  som  et savn i de samiske miljøene. Det burde derfor vært gjort mer på dette feltet. Det er etablert et nettverk mellom flere av de sentrale arkivene og bl.a. Juoigiid Searvi nettopp med tanke på å legge til rette for større offentliggjøring. Tromsø Museum i seg sjøl er i gang med arbeid for å tilrettelegge for økt offentliggjøring fra sitt arkiv. Det forventes at det etter hvert vil bli lagt ut mer arkivmateriale flere steder. Men det er mye forarbeid som må til, så det kunne vurderes om det burde bevilges midler til hjelp for økt publisering.</p>
<p>Det  kunne  vurderes  om  Sametinget  burde  hatt  støtte  til  tradisjonell  joik  som  et prioriteringsområde som var særlig nevnt.</p>
<p>Det er samlet en hel del joik. Men en del av dette materialet mangler bakgrunnsopplysninger. Det vil alltid være behov for mer innsamling, både av joiker og av dokumentasjon om joik og generelt  om  den  samiske  musikken.  Det  er  i  hovedsak  to  arkiv  som  driver  nyinnsamling  av materiale, Tromsø Museum og Samisk arkiv. Samisk arkiv ligger under det statlige arkivverket og  har  som  oppgave  arkivering  og  formidling,  mens  Tromsø  Museum,  som  ligger  under Universitetet i Tromsø, også er en forskningsinstitusjon med ansvar for å utvikle kunnskap. Det vil derfor være behov for begge institusjonene. Det er et godt samarbeid mellom dem, og det vil være viktig å utvikle dette samarbeidet videre.</p>
<p>Når det gjelder innsamling av joik, viser analysene at forskere og samlere bør bli mer bevisst når det gjelder kjønnsfordelinga av utøverne.</p>
<p>Spørsmål om kjønnsfordeling av joikene er antakelig en mer ubevisst del av joiketradisjonen. Her  kan  man  tenke  seg  at  moderne  joikekomponister  og  utøvere  kunne  reflektere  over situasjonen, og ved å bli seg dette bevisst kan de kanskje i framtida skape ei mer jamn fordeling mellom mannsjoiker og kvinnejoiker.</p>
<p>Det burde arbeides for at joik og samisk musikk fikk slippe mer til i norsk allmenkringkasting, hvor slik musikk i dag har en svært begrenset plass.</p>
<p>Samarbeid  mellom  de  høgere  utdanningsinstutusjonene  bør  ivaretas  og  utvikles  videre  for  å skape gode utdanningskanaler.</p>
</body></document>