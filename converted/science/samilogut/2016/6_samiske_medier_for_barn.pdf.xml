<document xml:lang="nob" id="no_id">
  <header>
    <title>Samiske medier for barn og ￼ungdom</title>
    <genre code="science"/>
    <author>
      <unknown/>
    </author>
    <wordcount>7746</wordcount>
    <conversion_status type="standard"/>
    <availability>
      <license type="standard"/>
    </availability>
    <origFileName>http://samilogutmuitalit.no/sites/default/files/publications/kapittel_6._medier_ok_27.10.2016.pdf</origFileName>
    <parallel_text xml:lang="sme" location="6_sami_mediat_manaide.pdf"/>
    <metadata>
      <uncomplete/>
    </metadata>
    <version>XSLtemplate $Revision: 150288 $; file-specific xsl  Revision; common.xsl  $Revision: 154948 $; </version>
  </header>
  <body>
    <p>
      <em type="bold">6  Samiske medier for barn og  ungdom </em>
    </p>
    <p><em type="italic">Torkel Rasmussen, </em>førsteamanuensis ved Samisk høgskole </p>
    <p>
      <em type="italic">Sammendrag: De mest omfattende samiske medietilbudene for barn er NRKs samiskspråklige barneprogram på TV, YLE – finsk rikskringkastings barneprogram på radio, den samiskspråklige avisa Ávvirs barnesider og tegneseriebladet Bamse. De mest omfattende samiske medietilbudene til ungdom er  YLE  Sápmis  radioprogram  for  ungdom,  de  to  ungdomsbladene  Nuorat  og Nuoraidmagasiidna Š og NRK Sápmis nettside <span type="quote">«NuFal»</span>. Ingen land har tilbud til samiske ungdommer på TV. I Norge er det heller ikke noen tilbud til samiske ungdommer på radio. NRK og Sveriges radios tilbud til samiske barn på radio er langt dårligere enn tilbudet i Finland. På den andre siden er TV-tilbudet til samiske barn dårligere i Sverige og Finland enn i Norge. TV- og radiotilbudet til samiske barn og ungdommer kunne vært  bedre  dersom  mediehusene  oftere  hadde  sendt  samiske  programmer  produsert  i nabolandene.  En  stor  del  av  de  skriftlige  tilbudene  til  samiske  barn  og  unge  er  ikke  i  egne medier beregnet for aldersgruppen. Derimot er de i medier beregnet for voksne.  Generelt  sett  henger  en  del  av  de  samiske  medieprodusentene  etter  i  den  teknologiske utviklingen og bruker i liten grad mulighetene digital publisering gir. Noen av de eksisterende medietilbudene til samiske barn og ungdommer har dårlig brukervennlighet, og er av den grunn vanskelig tilgjengelige.  </em>
    </p>
    <p>
      <em type="italic">Denne artikkelen er preget av at det er lite tilgjengelig statistikk om samiske medier for barn og ungdom. Dette gjelder spesielt for mottakersiden, der det er vanskelig å si noe om bruken av mediene og hvilken betydning de har for mottakerne – altså samiske barn og ungdommer.  </em>
    </p>
    <p>
      <em type="bold">6.1 Innledning </em>
    </p>
    <p>Dagens oppvoksende generasjon kalles gjerne mediegenerasjonen i faglitteraturen. Dette fordi medier er en så viktig del av barn og unges verden, og fordi de bruker forskjellige typer medier i langt, langt større grad enn generasjonene før dem gjorde i sin barndom og ungdom (Hagen og Vold 2009: 16). Dette er en årsak til at fagfolk innen språksosiologien mener at tilgang til medier på et minoritetsspråk er nødvendig for å styrke språkets vitalitet og mulighetene til å overleve (UNESCO 2003: 10).</p>
    <p>Denne artikkelen kartlegger og ser på bruken av samiske medier for barn og ungdom.  I den forbindelse  er  det  gjort  noen  valg  innenfor  forskningsområdene  i  medievitenskapen. Medieviterne har en lang tradisjon for å måle mediebruken. De undersøker blant annet hvor ofte og hvor lenge folk bruker ulike medier. Dette blir undersøkt i denne artikkelen i den grad det er mulig innenfor rammene av arbeidet. En annen vanlig tilnærming til temaet barn, unge og  medier  er  hvilken  virkning  mediene  har  på  brukerne.  (Tønnesen  2007:  14–15.)  Noen interessante innfallsvinkler kunne være hvilken virkning samiske medier har på barn og unges språkkunnskaper, deres språkbruk og identitet. Dette er ikke gjort i denne artikkelen fordi det ikke  finnes  tilgjengelig  materiale  å  bruke.  Dette  blir  tatt  opp  både  i  kapittel  6.3  Metodisk problem og i avslutningskapitlet 6.7 Utfordringer og anbefalinger. Materialet til denne artikkelen er samlet inn i 2016 fra medienes hjemmesider på internett, ved intervju med samiske medieledere og dokumentanalyse. Når det gjelder blader og aviser, har jeg lest og analysert de trykte utgavene.</p>
    <p>
      <em type="bold">6.2 Hva er samiske medier for barn og ungdom? </em>
    </p>
    <p>En naturlig tilnærming til spørsmålet om hva som er samiske medier for barn og ungdom, er å dele  definisjonen  opp  i  tre.  Hvordan  begrenser  en  aldersgruppene  barn  og  ungdom,  hva  er samiske medier, og hva menes med medier i denne artikkelen?</p>
    <p>Det er vanlig å sette aldersgrensa for barn ved 12 år og regne alle tenåringer som ungdommer. Det er gjort her, til tross for at grensa mellom ungdom og voksne er noe flytende, og en del av medieproduksjonen for ungdom også passer for unge voksne i tyveårene.</p>
    <p>En velfungerende definisjon av samiske medier finner jeg i professor Eli Skogerbøs grundig utredningsarbeid  om  samiske  medier  fra  2003,  der  hun  undersøker  innhold,  bruk  og rammevilkår. I dette arbeidet definerer hun samiske medier slik:</p>
    <p><em type="italic">Et medium oppfattes som samisk dersom det går fram av navn og/eller målgruppe at mediet er laget for og av samer.</em> (Skogerbø 2003: 3) </p>
    <p>Samiske medier er etter dette alle medier som utkommer på samisk, og en del medier som selv definerer seg som samiske medier, selv om samisk ikke er mediets hovedspråket eller samisk brukes i det store og hele. Ifølge Skogerbø (2003: 77–81) er det stor grad av uenighet i den samiske befolkningen rundt hvilket språk samiske medier bør bruke. Dette diskuterer jeg ikke i  artikkelen.  Jeg  velger  å  følge  Skogerbøs  definisjon  av  samiske  medier,  og  har  valgt  ut  de mediene jeg undersøker, uavhengig av språkbruken i medieproduktet.  Det neste valget som er gjort, er å velge tradisjonelle massemedier til denne undersøkelsen, dvs. radio, TV og avis. I tillegg tar undersøkelsen også for seg tegneserier, blader og internett. Film, musikk, bøker og digitale applikasjoner (apper) er stort sett utelatt. Det vil igjen si at artikkelen behandler medieproduksjon som har periodiske utgivelser, selv om det kan gå lang tid mellom utgivelsene.</p>
    <p>Et tredje valg er at materialet ikke er begrenset til Norge og samiske medietilbud i Norge. Den teknologiske revolusjonen har gjort det mindre aktuelt å begrense en undersøkelse etter hvor medieprodusenten og konsumenten bor. Det som produseres for radio og TV i ett land, er stort sett tilgjengelig for alle konsumenter via internett. Aviser og blader har naturligvis alltid vært tilgjengelige for alle, uansett bosted. Artikkelen har dermed  et allsamisk perspektiv på produsentsida der alle samiske medier for barn  og  unge  blir  undersøkt  uavhengig  av  utgivelsesland.  I  den  grad  det  er  mulig,  blir  det undersøkt hvor brukerne av mediene bor. Det må sies at dette har vært en vanskelig oppgave fordi det er lite tilgjengelig statistikk på dette området. Medieutviklinga har også gjort at det i dag er mindre aktuelt å definere mediebedriftene etter tradisjonelle medieslag: avis, radio og TV. Dette kommer av at de fleste produserer innhold for flere medieplattformer. Det er derfor mer fruktbart å bruke begrepet mediehus og se på dem som innholdsprodusenter som distribuerer innholdet sitt på forskjellige plattformer. Det vil bli gjort i denne artikkelen.</p>
    <p>
      <em type="bold">6.3 Metodisk problem </em>
    </p>
    <p>Det har vist seg å være svært utfordrende å samle inn statistisk materiale om samiske medier for  barn  og  ungdom.  Ingen  av  de  samiske  mediene  som  blir  behandlet  i  denne  artikkelen, bortsett fra den samiskspråklige dagsavisa Ávvir, har gjennomført brukerundersøkelser de siste årene. For øvrig er den nyeste brukerundersøkelsen fra NRK Sápmi i 2009. Da hadde NRK Sápmi i en periode fått bruke det norske Sametingets valgmanntall til å skaffe informanter til undersøkelsene. Etter 2009 har de ikke fått tillatelse fra Sametinget til å bruke valgmanntallet, og brukerundersøkelser har ikke blitt gjennomført (M. Solbakk 2016). Det  finnes  heller  ikke  lyttertall  for  samiske  barne-  og  ungdomsprogram  på  radio,  eller undersøkelser av i hvilken grad samiske barn og unge bruker samiske barne- og ungdomsblader, barnesidene  i  avisene  Ávvir  og  Nuorttanaste  eller  de  samiskspråklige  sidene  i  avisene Snåsningen  og  Lokalavisa  NordSalten.  Det  er  derfor  ikke  mulig  å  si  noe  om  hvor  fornøyd målgruppene  er  med  det  tilbudet  som  faktisk  finnes.  Det  finnes  heller  ikke  noe  tilgjengelig materiale, brukerundersøkelser eller forskningsrapporter om hvordan samiske medier påvirker samiske barn og ungdommers språk og identitet.  TNS-Gallup er den fremste leverandøren av statistisk materiale for mediebruk i Norge. De har ingen informasjon om bruk av samiske medier. Samiske medier er ikke med i undersøkelser som  deres  halvårige  rapporter  over  mediebruk  i  Norge.  I  disse  rapportene  finner  man dekningsgrad  for  norske  radio-  og  TV-stasjoner,  internettsider  og  aviser,  men  ikke  for  de samiske. Heller ikke TNS-Gallups rapporter <span type="quote">«De offisielle lesertallene for blader og magasiner»</span> inneholder  informasjon  om  samiske  blader.  Det  samme  gjelder  for  en  større  undersøkelse, <span type="quote">«Avislesing 2015: Tilbakegang for papiravisene fortsetter»</span>. Den inneholder ingen informasjon om samiske medier. (TNS-Gallup 2016-1; 2016-2; 2016-3.) En svært interessant kilde kunne vært <span type="quote">«Mediebarn 2016»</span>. Dette er en grundig undersøkelse om mediebruken til norske barn i 3– 11-årsalderen som TNS-Gallup gjennomførte i 2016. Men heller ikke den inneholder noe om samiske barn eller samiske medier (TNS Gallup 2016-4; Strømmen 2016). Jeg har heller ikke funnet lignende undersøkelser om samiske barn og ungdommer fra Sverige eller Finland.</p>
    <p>Under arbeidet har det kommet fram at det kan finnes en del brukerdata om internettsider for samiske barn og ungdommer på sentralt hold i NRK, YLE, SVT og Sveriges Radio. Men det har ikke vært mulig å få tilgang til den informasjonen til dette arbeidet, fordi det vil være et tidkrevende  arbeid  der  samarbeidspartnerne  må  være  mediebedriftenes  analyseavdelinger  i Helsinki, Stockholm og Oslo. I forbindelse med et grundigere forskningsarbeid kan det være mulig å få tilgang. Begge deler er interessante funn. Disse metodiske problemene er ikke løst i arbeidet med denne artikkelen, men et forslag til løsning blir presentert i avslutningskapitlet.</p>
    <p>
      <em type="bold">6.4 Hvilke medietilbud finnes? </em>
    </p>
    <p>Dette underkapitlet inneholder en oversikt over de samiske medietilbudene som har eksistert og fortsatt finnes for samiske barn og ungdommer. Det vil bli lagt vekt på hva dagens situasjon er,  samtidig  som  det  gis  et  kort  tilbakeblikk  over  tidligere  medietilbud  og  historien  til  de medietilbudene  som  finnes  i  dag.  Til  en  viss  grad  blir  temaer  som  eierskap,  økonomi, utbredelse, innhold og språkbruk behandlet. Dette kapitlet er inndelt i radio og TV, samiske barne- og ungdomsblader, samiske aviser og blader, lokale og regionale aviser og internetttilbud.</p>
    <p>
      <em type="bold">6.4.1 Radio og TV </em>
    </p>
    <p>Det  finnes tre  store samiske mediehus med en betydelig produksjon for radio  og TV:  NRK Sápmi i Norge, YLE Sápmi i Finland og Sameradion/SVT Sápmi i Sverige. Forøvrig finnes Kolahalvøya Sameradio  som bare produserer for internett i 2016 og GLR – Guovdageainnu lagašradio (Kautokeino nærradio) som bare unntaksvis sender programmer for barn og ungdom.</p>
    <p>Alle de tre store produserer både for radio, TV og internett. Radio- og TV-sendingene sendes både på tradisjonelt vis, i sanntid via internett, og programmene er tilgjengelige i ettertid fra mediehusenes hjemmesider og moderkanalenes arkivsystemer. Det meste av den samiske radio- og TV-produksjon er dermed tilgjengelig over hele verden bortsett fra noen programmer som mediehusene ikke har rettigheter til å sende utenfor sitt eget lands grenser.</p>
    <p><em type="italic">NRK Sápmi: TV, radio og internett </em>NRK  Sápmi  er  Norsk  Rikskringkastings  samiske  divisjon,  og  den  ledes  av  direktør  Mona Solbakk i 2016. NRK Sápmis radiosendinger sendes i 2016 både på FM-båndet og det digitale DAB-systemet. FM-båndet fases ut i løpet av 2017, og DAB vil da bli enerådende. </p>
    <p>NRK Sápmi har tilbud til samiske barn både på radio og TV. TV-tilbudet må sies å være det mest omfattende medietilbudet til samiske barn ettersom det er et 15 minutters program alle hverdager året rundt. Programmene sendes på NRKs barnekanal NRK Super med norsk tekst.</p>
    <p>Samisk barne-tv startet som et fast månedlig tilbud 7. februar 1991, og programmengden økte på 1990-tallet til et ukentlig tilbud. I 2005 økte NRK Sámi Radio det samiske barnetilbudet på fjernsyn  til  to  ukentlige  sendinger.  I  2009  økte  barnetilbudet  på  fjernsyn  til  tre  ukentlige sendinger, og i 2012 til fire ukentlige sendinger. (NRK Sápmi historie 2016.)</p>
    <p>Tabell 6.1 ovenfor viser at NRK Sápmis tilbud til barn på TV har vært relativ stabilt de siste årene med ca. 75 timer i året. I 2014 var det en topp på 87 timer. Tabellen viser også at NRK Sápmis tilbudet til barn og ungdom på radio har gått svært mye tilbake de siste fem årene. I 2011  sendte  NRK  159  timer  for  barn  og  ungdom  på  DAB-nettet.  I  2013  var  det  ingen</p>
    <p>programmer for barn og ungdom, og i 2015 sendte de 12 timer for barn og ungdom. Samtidig har tilbudet på FM-nettet gått tilbake fra 73,5 timer i 2011 til seks timer i 2015. I praksis er tilbudet i 2015 bare for barn, ettersom NRK Sápmi ikke har noe tilbud til ungdom på radio. Årsaken til at det ikke var sendinger for barn og ungdom på radio i 2013, er ikke kjent.</p>
    <p>Tallene i tabellen overfor er bygd på opplysninger i NRKs årsrapporter i perioden 2011–15. Disse årsrapportene inneholder normalt ikke opplysninger om språkbruk i barneprogrammene. Jeg har selv observert at nordsamisk er hovedspråket i de fleste sendingene både på radio og TV.  Årsrapporten  for  2012  er  således  et  unntak  da  den  nevner  at  NRK  i  2012  lagde barneprogrammer på lulesamisk og sørsamisk. Det ble da produsert fem TV-programmer for barn  på  sørsamisk  og  fem  programmer  på  lulesamisk.  Programmene  inneholdt  både animasjoner  og  humorinnslag.  (NRKs  årsrapport  2012:  67.)  Etter  2012  produserte  NRK  en sørsamisk dramaserie for barn, <span type="quote">«Laara jïh Leisa»</span>, som ble sendt første gang i 2014. For øvrig har nordsamisk dominert i barne-tv-produksjonen.</p>
    <p>
      <em type="bold">Figur 6.1   NRK Sápmis barne-tv er tilgjengelig på NRKs internettside etter sending.  </em>
    </p>
    <p>Skjermbilde fra nrk.no: Torkel Rasmussen 2016</p>
    <p>Årsrapporten for 2015 nevner spesielt NRK Jođi, en mobilapplikasjon som ble lansert i februar 2015. Den gir barn tilgang til samiske fortellinger både på norsk og samisk fra stedet der de befinner seg. Den første uka var det 4000 nedlastinger. Applikasjonen benytter seg av mobilens stedstjeneste for å knytte historiene til geografisk opprinnelse. Det var ved utgangen av 2015 over 100 historier i NRK Jođi, og det er i tillegg produsert over 200 historier som skal publiseres i  2016.  (Årsrapport  2015.)  I  tillegg  kan  det  nevnes  at  NRK  har  gjennomført  et  større digitaliseringsprosjekt der eldre TV-programmer er gjort tilgjengelig på internett. Dette gjelder også tidligere sendte samiske barne- og ungdomsprogrammer.</p>
    <p>
      <em type="bold">Figur 6.1 NRK Sápmi har en egen nettside for ungdom med navnet <span type="quote">«NuFal»</span> </em>
    </p>
    <p>Skjermbilde fra nrk.no: Torkel Rasmussen 2016</p>
    <p>
      <em type="italic">NRK Sápmis tilbud til ungdom </em>
    </p>
    <p>NRK Sápmi  hadde ikke noe fast  TV-  eller radiotilbud for ungdom i  2015. NRK  Sápmi har sporadisk produsert ungdomsprogrammer for TV som <span type="quote">«Kakaos TV-šovv»</span> – med seks program i  1995–96,  <span type="quote">«Izü»</span>  –  fem  programmer  i  2008,  samt  dramaserien  <span type="quote">«Sameland»</span>  i  2012. <span type="quote">«Melkeveien»</span>  i  seks  episoder  fra  2014/15  hadde  også  ungdommer  og  unge  voksne  som hovedmålgruppe. Våren 2016 har NRK Sápmi sendt programserien <span type="quote">«Steinfjell &amp; Steinfjell»</span> på radio (NRKs digitale arkiv; Hætta 2016; Aftenposten 2013. Se også underkapittel SVT Sápmi og Sameradion – Sveriges radio).  Ifølge programredaktør Ole Rune Hætta (2016) ved NRK Sápmi vil de legge vekt på ungdom i tiden framover og økte produksjonen for denne målgruppen. NRK Sápmi har allerede samlet innslag fra radio og TV som kan passe for ungdom på nettsiden <span type="quote">«Nu fal»</span>. En gjennomgang av hundre saker lagt ut i 2016 viste at det var en lik fordeling mellom saker på samisk og saker på norsk. Av sakene på samisk var 45 skrevet på nordsamisk og fem på lulesamisk. Ingen saker var skrevet på sørsamisk.</p>
    <p>
      <em type="italic">YLE TV og radio </em>
    </p>
    <p>YLE Sápmi er finsk rikskringkastings samiske avdeling. Sjef og ansvarlig redaktør for YLEs samiskspråklige innhold er Pirita Näkkäläjärvi i 2016. Hun har blitt intervjuet for denne delen av artikkelen (Näkkäläjärvi 2016).</p>
    <p>Tabell 6.2 ovenfor viser at YLE Sápmis radio- og TV-tilbudet til barn har vært stabilt de siste fem årene. Etter at de begynte å produsere et radioprogram for ungdom i mars 2013, har også tilbudet til ungdom vært stabilt. Denne produksjonen inneholder ett radio- og ett TV-program for barn og ett radioprogram for ungdom. Disse programmene sendes ikke i Norge og Sverige, men er tilgjengelige via YLEs nett-tilbud kalt YLE Arena. Normalt ligger programmer på YLE Arena i 30 dager etter sendetidspunktet.</p>
    <p>Barneradio går under navnet <span type="quote">«Binna Bánna»</span> og sendes hver tirsdag 45 uker i året med reprise fredag.  Dette  programmet  er  30  minutter  langt  med  nordsamisk  som  hovedspråk.  Det inneholder ofte noen innslag på enare- og skoltesamisk, uten at det har vært mulig å kvantifisere dette.</p>
    <p>YLEs samiske TV-program for barn kalles <span type="quote">«Unna Junná»</span>. Denne programserien har vanligvis nordsamisk som hovedspråk, men har også blitt ledet på skolte- og enaresamisk. Programmene på nordsamisk inneholder vanligvis noen innslag på enare- og/eller skoltesamisk. Programmene er 15 minutter lange, og YLE sendte 30 programmer i 2015. Programmene sendes på YLE2 med finsk tekst og på YLEs svenskspråklige kanal FST med finsk og svensk tekst tilgjengelig.</p>
    <p>YLE har siden mars 2013 sendt ungdomsprogrammet <span type="quote">«Sohkaršohkka»</span> en gang i uka – i alt 45 program  i  året.  Det  er  et  2,5  timer  langt  talkshow  der  den  ene  programlederen  snakker nordsamisk  og  den  andre  enaresamisk.  <span type="quote">«Sohkaršohkka»</span>  streames  og  ligger  tilgjengelig  på internett etter sending.</p>
    <p>Det har ikke vært noen andre større produksjoner for barn og ungdom de siste årene. Tidligere produserte YLE også skoleradio på samisk, og i en periode på begynnelsen av 2000-tallet gikk en  programserie  kalt  <span type="quote">«Nuorra  2000»</span>  (Ung  2000).  Det  finnes  ikke  tilgjengelige  lyttertall  for YLEs samiske radiosendinger. (Näkkäläjärvi 2016.)  <em type="bold">Figur 6.2 Programserien Binna Bánna er det mest omfattende medietilbudet til samiske barn på radio. Programmet sendes bare i Finland. </em></p>
    <p>Skjermbilde fra YLE Arena: Torkel Rasmussen 2016</p>
    <p>Ifølge YLE Sápmis leder Pirita Näkkäläjärvi er mange av nettnyhetene skrevet for ungdom, og de  har  tilbud  for  ungdom  på  sosiale  medier.  De  bruker  både  Facebook,  Twitter,  Instagram, Vimeo og Snapchat til å formidle innholdet. Hun mener at de for tiden når unge samer svært godt med Instagram, gjerne aldersgruppa 15–20 år. Sommeren 2016 hadde de et pilotprosjekt for sosiale medier der de utviklet sitt Snapchat-tilbud og produserte videoer for sosiale medier i nye format. YLE Sápmi har i gjennomsnitt 20 000 brukere på sine internettsider i uka. Det har ikke vært mulig å dele dette opp i aldersgrupper, og jeg kan ikke si noe om hvor stor del av brukerne som er barn og ungdom.</p>
    <p><em type="italic">SVT Sápmi og Sameradion – Sveriges radio </em>Sameradion og SVT Sápmi er de samiske radio- og fjernsynstilbyderne i Sverige. Sameradioen ligger under Sveriges radio, og SVT Sápmi er en enhet i Sveriges Television. Disse samiske enhetene har vært samlokalisert siden 2009, og de har en felles ledelse med Ole Isak Mienna som kanalsjef i 2016. </p>
    <p>Tabell 6.3 under viser at antall timer samiske TV-programmer i Sverige ligger mellom 25 og 30  pr.  år  i  perioden  2011–15.  Antall  timer  på  radio  for  barn  og  ungdom  er  også  stabilt  i underkant av 70 timer i året. Fram til 2013 skilte ikke Sveriges radio mellom programmer for barn og unge. Disse tallene er av den grunn slått sammen i tabellen. Tall for radioprogrammer for barn og ungdom i 2011 tas ikke med i tabellen fordi det oppgitte tallet 3504 timer i året helt opplagt er feil (Sveriges Radios public service-redovisning 2011: 113).</p>
    <p>Sameradioen  sender  et  barneprogram  på  5–10  minutter  i  radioen  en  gang  i  uka.  Dette programmet er tilgjengelig også etter sendetid på SVT Sápmi og Sameradions felles nettside. Der ligger også Noaidegiisa – eventyrprogram for barn på samisk.</p>
    <p>
      <em type="bold">Figur 6.3 SVT Sápmis barne-tv programmer er tilgjengelige på SVTs internettside etter sending </em>
    </p>
    <p>Skjermbilde fra svt.se: Torkel Rasmussen 2016</p>
    <p>SVT Sápmi produserer samiske barneprogram for TV. Disse har 10–15 minutters varighet og sendes en gang i uka på SVTs <span type="quote">«Barnkanalen»</span> med en reprise. Programmene sendes også direkte på nett-TV og er tilgjengelige på internett etter sending.</p>
    <p>Våren 2016 har Sameradion produsert et ungdomsprogram på sørsamisk for radio med navnet <span type="quote">«Steinfjell &amp; Steinfjell»</span>. Programserien ble også sendt på NRK Sápmi og YLE Sápmi. Seriene består av ti programmer på 25 minutter. Denne programserien fortsetter høsten 2016. Det har for øvrig ikke vært mulig å finne noen tall for bruk av nord-, sør- og lulesamisk i SVT Sápmis og Sameradions barne- og ungdomsprogrammer. Nordsamisk blir mest bruk, og det er iblant noen innslag på lule- og sørsamisk, men fordeling mellom språkene er ikke registrert.</p>
    <p>Kanalsjef Ole Isak Mienna sier i et intervju at de har som mål å nå fram til yngre samer i sine vanlige sendinger på radio, og han peker på målsetningen om at minst hver fjerde deltaker i radioprogrammene skal være under 30 år. I tillegg planlegger SVT – Sveriges Television – å opprette en egen samisk barneside på internett i løpet av 2016 (Mienna 2016).</p>
    <p>
      <em type="italic">Lulesamisk ungdoms TV – Nuoraj-TV  </em>
    </p>
    <p>Nuoraj-TV var et TV-tilbud på lulesamisk for ungdom. Produsent var Julev Film AS ved Odd Levi  Paulsen.  Nuoraj-TV  ble etablert i  2010. De innstilte drifta av økonomiske årsaker ved årsskiftet 2010/11 for så å starte opp igjen i 2012. Selskapet som produserer Nuoraj-TV, gikk konkurs i slutten av 2015. Produksjonsmiljøet jobbet våren 2016 med å starte opp igjen tilbudet. (NRK Sápmi 2011; Proff Forvalt 2016; Kintel 2016.)  Nuoraj-TV  bruker  kun  internett  som  publiseringsplattform.  De  har  ei  hjemmeside  med informasjon om tilbudet og legger ut filmer på YouTube. Der har de en egen kanal med 172 abonnenter. Filmene er tilgjengelige for brukerne også i ettertid. Våren 2016 ligger 231 filmer på Nuoraj-TVs YouTube kanal. Jeg har sett på de siste 30 innslagene som er lagt ut. De har en lengde mellom ett og syv minutter. De fleste er sett mellom 300 og 500 ganger. Mest sett er en musikkvideo på samisk, <em type="italic">Ájnna bágoj</em>, med 1780 treff. (YouTube 2016.) </p>
    <p>
      <em type="bold">6.4.2  Samiske barne- og ungdomsblader </em>
    </p>
    <p><em type="italic">Samisk ungdomsmagasin – Nuoraidmagasiidna Š</em>  </p>
    <p>Forlaget  Iđut  gir  ut  det  samiske  ungdomsbladet  Nuoraidmagasiidna  Š.  Niels  Ovllá  Oskal Dunfjell er redaktør i 2016. Bladet gis ut fem ganger i året og har nordsamisk som hovedspråk. En vanlig utgivelse  av Š har 36 A4-sider.  I tillegg til  nordsamisk har Nuoraidmagasiidna Š artikler  og  reportasjer  på  lule-  og  sørsamisk.  Utgivelsene  i  2015–16  er  gjennomgått,  og  de inneholdt ca. 20 prosent på lulesamisk og sørsamisk.</p>
    <p>Nuoraidmagasiidna Š blir sendt gratis til skoleungdommer i Norge som går i klassetrinn fra åttende og oppover, og som har samisk som fag på skolen. I 2016 sendtes Nuoraidmagasiidna Š til 1 366 ungdommer på 87 skoler. Bladene sendes til skolene, som selv står for utleveringen til elevene. Andre interesserte kan abonnere på Nuoraidmagasiidna Š, og bladet har 170 betalende abonnenter. Bladet blir også solgt i en del butikker. Opplagstallet har vært 2000 i hele perioden 1993–2016.  Sametinget  finansierer  utgivelsen  av  bladet  via  budsjettposten  Samiske  medier (Persen 2016).</p>
    <p>
      <em type="bold">Figur 6.4 Ungdomsmagasinet Nuoraidmagasiidna Š har kommet ut siden 1993 med samiskspråklige ungdommer som målgruppe. </em>
    </p>
    <p>Torkel Rasmussen 2016</p>
    <p>
      <em type="italic">Tegneseriebladet Bámse </em>
    </p>
    <p>
      <em type="bold">Figur  6.5  Tegneserien  Bamse  har  kommet  ut  på  nordsamisk  siden  2013. Bladet passer for barn i førskolealder og for de yngste skolebarna. </em>
    </p>
    <p>Foto: Torkel Rasmussen<em type="italic">  </em></p>
    <p>Bamse er en tegneserie for barn og utgis av ABC-Company E-skuvla AS der Kirsi Paltto er</p>
    <p>daglig leder i 2016. Bladet er beregnet for barn i førskolealder og tidlig skolealder. Tegneserien har  blitt  utgitt  fra  mai  2013  med  18  nummer  i  året.  For  2016  er  planen  20  utgivelser.  Alle utgivelsene er på nordsamisk. Det norske Sametinget har støttet utgivelsene økonomisk med prosjektstøtte, og utgiveren håper at en fast støtteordning vil komme på plass. Bladet har hatt et opplag på 500. Det meste blir sendt til abonnenter, og en mindre del blir solgt i løssalg (Paltto</p>
    <p>2016).</p>
    <p><em type="italic">Inngåtte barneblader – Mánáidbláđđi og Leavedolgi </em>Sámi  Áigečála  (Samisk  tidsskrift)  begynte  på  1980-tallet  å  gi  ut  et  barneblad  under  navnet Mánáidbláđđi.  Det  har  vært  vanskelig  å  få  bekreftet  når  første  nummer  kom  ut,  og  hva utgivelsesfrekvensen var. Det kan med sikkerhet sies at bladet ble utgitt i perioden 1983 til 1993 med ett til tre nummer i året, men for årene 1984, 1986 og 1988 mangler jeg dokumentasjon på at det var noen utgivelser. Mye av innholdet var produsert av barn og sendt til redaksjonen av lærere. I de numrene jeg har hatt tilgang til, var alt stoffet på nordsamisk.  </p>
    <p>
      <em type="bold">Figur 6.6   Barnebladet Mánáidbláđđi kom ut på 1980-tallet og begynnelsen av 1990-tallet </em>
    </p>
    <p>Torkel Rasmussen 2016.</p>
    <p>Da Mánáidbláđđi gikk inn, ble det fulgt opp av et nytt blad – Leavedolgi – med omtrent samme profil. Også det henvendte seg til barn i barneskolealder. Dette bladet kom iallfall ut i perioden 1994–99 og 2004–05 med minst to nummer i året. I 2004 hadde bladet tre utgivelser. Da dette bladet gikk inn i 2005, forsvant et skriftlig samiskspråklig tilbud til barn i skolealder. Bladet hadde normalt 32 sider i A4-format, og nordsamisk som hovedspråk. I de numrene som ble utgitt i 1997–99 og 2004–05, hadde halvparten av utgivelsene stoff også på enten sørsamisk og  lulesamisk  eller  både  på  sør-  og  lulesamisk.  Disse  bladene  er  tilgjengelige  på  noen kommunale  bibliotek  og  brukes  fortsatt  i  undervisningen  på  noen  barneskoler.  (Egne observasjoner; Barne- og familiedepartementet 2003: 33.) Vi kjenner ikke til opplagstall.</p>
    <p><em type="italic">Donald Duck på samisk – Vulle Vuojaš </em>Det ble utgitt 33 nummer av Donald Duck med det samiske navnet Vulle Vuojaš på nordsamisk i  1987–88.  ForfatternesForlag/ČálliidLágádus  har  gitt  ut  de  tidligere  utkomne  numrene  i innbundet form (Barne- og familiedepartementet 2003: 34). Dette skjedde etter at Sametinget oppfordret forlaget til å gi ut de bladene de hadde på lager. En årsak var at Sametinget anså språket  i  bladene  som  spesielt  godt.  Forlaget  hadde  da  også  satset  mye  på  profesjonell oversettelse  med  forfatteren  Elle  Márjá  Vars  som  oversetter  og  språkprofessor  Pekka Sammallahti som språkkonsulent. De innbundne bladene er nå utsolgt fra forlaget, men forlaget vurderer en ny utgivelse med de bladene de fortsatt har på lager. (J.T. Solbakk 2016.) Vi kjenner ikke til opplagstallet. </p>
    <p>
      <em type="italic">Ungdomsbladet Nuorat </em>
    </p>
    <p>Ungdomsbladet Nuorat, med undertitlene Sámi nuoraid áigečála, Sáme Nuorai Tidnik, Saemien Noeri Plaerie og Tidningen för unga samer, utgis av den ideelle foreningen Nuorat med Pia</p>
    <p>Sjögren som redaktør. Nuorat utkommer med fire nummer pr. år. Bladet hadde et A4-format i</p>
    <p>2015 med 40–44 sider pr. nummer. I 2016 kommer det ut i et noe mindre format, og sidetallet kommer til å være 44–56 sider pr. nummer (Sjögren 2016). Hele innholdet i bladet er rettet mot samisk ungdom med svensk som hovedspråk. Bladet har likevel  et  betydelig  innslag  på  samisk.  Anslagsvis  var  den  samiske  delen  25–50  prosent  i utgivelsene i 2015–2016. Ett nummer ble utgitt kun på samisk. Den samiske delen besto av tilnærmet like deler på nord-, lule- og sydsamisk.</p>
    <p>Det meste av innholdet i Nuorat er fra Sverige og handler om svenske samer, men en god del av stoffet må sies å være av allsamisk karakter. Ifølge Sjögren (2016) er opplaget oftest 600, og det kan variere mellom 500 og 600. Alle medlemmene av organisasjonen Sáminuorra får bladet tilsendt, og i tillegg har de en del ikke-medlemmer som betalende abonnenter. Disse to gruppene utgjør 400–500 personer.</p>
    <p>
      <em type="bold">6.4.3 Samiske aviser og blader </em>
    </p>
    <p>Noen av de samiske avisene og bladene for voksne har innhold som direkte henvender seg til barn  og  ungdom,  eller  en  del  av  innholdet  er  av  en  slik  karakter  at  det  passer  for  barn  og ungdom. Av den grunn har disse avisene og bladene blitt undersøkt for denne artikkelen.</p>
    <p>
      <em type="italic">Ávvir  </em>
    </p>
    <p>Ávvir er ei dagsavis som utgis fem ganger i uka på nordsamisk. Kari Lisbeth Hermansen er redaktør i 2016. Avisa publiserer en gang i uka to sider spesielt beregnet for barn.</p>
    <p>
      <em type="bold">Figur 7 Dagsavisa Ávvir har to sider for barn i hvert lørdagsnummer. Ávvir nr. 16-2016 s. 14–15 </em>
    </p>
    <p>Torkel Rasmussen</p>
    <p>Ávvir er resultatet av at avisene Min Áigi og Áššu slo seg sammen i 2007, og barnesidene er en  del  av  arven  fra  Áššu.  Skogerbø  (2000:64)  beskrev  i  2000  disse  barnesidene  som  <span type="quote">«den hyppigste publikasjonen for samiske barn»</span>. Det er en beskrivelse som fortsatt stemmer. I tillegg dekker avisa mange begivenheter innen kultur- og samfunnsliv der barn og ungdom er med, og dette har sannsynligvis interesse for disse aldersgruppene. Ávvir har et opplag på 1033 der 966 er papirutgivelser og 67 digitale (Norsk opplagskontroll 2015). Avisa har gjennomført fire leserundersøkelser de siste fem årene. Disse undersøkelsene sier lite om hvor mye barn og ungdom bruker avisa.</p>
    <p><em type="italic">Ságat </em>Ságat er ei samisk dagsavis som utgis fem ganger i uka på norsk. Geir Wulff var redaktør i 2016. Avisa har ikke spesielle sider for barn og ungdom. Avisa legger likevel vekt på å dekke begivenheter, blant annet kulturelle begivenheter, der barn og ungdom er til stede. På samme måte som for Ávvir må en kunne si at de har en god del reportasjestoff om samiske barn og ungdommer  som  kan  være  interessant  for  disse  aldersgruppene.  (Wulff  2016.)  Ságat  har  et opplag på 2833 der 2563 er papirutgaver og 270 digitale utgaver (Norsk opplagskontroll 2015). Avisa har ikke gjennomført noen leserundersøkelser, og det er dermed ikke mulig å si noe om hvor mye barn og ungdom bruker avisa. </p>
    <p><em type="italic">Den kristelige avisa Nuorttanaste </em>Nuorttanaste er Samelands eldste avis  som fortsatt  gis  ut.  Den kommer i 2016 ut  i sin  118. årgang.  Fra  2000  er  den  organisert  som  en  stiftelse  opprettet  av  Norges  Samemisjon,  Indre Finnmark prosti og Samisk kirkeråd. Liv Tone Boine var redaktør fram til 1. august 2016. Etter dette er Ann Solveig Nystad redaktør.  </p>
    <p>
      <em type="bold">Figur 6.8   Den kristne månedsavisa Nuorttanaste har to sider for barn og unge i hvert nummer. Faksimile nr. 4-2016 s. 10–11 </em>
    </p>
    <p>.</p>
    <p>Kopi: Torkel Rasmussen</p>
    <p>Nuorttanaste har en kristen formålsparagraf og utgis på nordsamisk. Den kom ut med elleve nummer i 2015. To sider i hvert nummer er beregnet spesielt for barn og ungdom. Det kan man se både av innholdet og navnet på sidene, <span type="quote">«Nuoraide/Mánáide»</span> (Til ungdom og barn). I tillegg har avisa en del annet stoff som må kunne sies å passe også for barn og ungdom. (Boine 2016; Nuorttanaste 2016). Opplagstallet har ligget rundt 600 i perioden 2011–15 (Nystad 2016).</p>
    <p>
      <em type="italic">Samefolket </em>
    </p>
    <p>Samefolket er også et av Samelands eldste medium. Den kommer i 2016 ut i sin 97. årgang. Åsa  Lindstrand  er  vikarierende  redaktør  i  2016.  Bladet  har  A4-format  og  kom  ut  med  ni nummer i 2015 hvorav to var dobbeltnumre. Opplaget var 1200 i 2015. I forbindelse med denne artikkelen er 2015-årgangen og to utgivelser i 2016 undersøkt. De hadde 36–44 sider. Bladet har ikke barn og ungdom som hovedmålgruppe, men en god del av stoffet må kunne sies å passe for ungdom. Bladet utgis hovedsakelig på svensk, men har en samiskspråklig andel på ca. 10– 25 prosent. Denne delen består både av nordsamisk, lulesamisk og sørsamisk stoff.</p>
    <p>Ifølge  vikarierende  redaktør  Åsa  Lindstrand  (2016)  gjennomførte  Samefolket  en leserundersøkning under Jokkmokksmarknaden for noen år siden. Den ga en pekepinn på hva leserne syntes om Samefolket. Men det har ikke skjedd noe etterarbeid av materialet. De har heller  ikke  laget  noen  statistikker  eller  grafikk  de  kan  gi  fra  seg.  Derfor  synes  hun  at opplysningene er litt for usikre til at hun kan gå ut med resultatet av undersøkelsen.</p>
    <p>
      <em type="italic">Skoltesamenes blad Tuõddri Pee’rel  </em>
    </p>
    <p>
      <em type="bold">Figur 6.9 En del av de samiske bladene, som det skoltesamiske Tuöddri Pee'rel, har noe innhold som passer for barn og ungdom, selv om bladene ikke har barn og ungdom som hovedmålgruppe. </em>
    </p>
    <p>Torkel Rasmussen</p>
    <p>Det skoltesamiske bladet Tuõddri Peeʹrel har kommet ut med tre nummer i perioden 2013–15. Bladet utgis av Nuõrttsääʹmkultturfondd (Østsamisk kulturfond), og Tanja Sanila er redaktør i 2016. Stoffet i bladet, 52–60 A4-sider, har hovedsakelig vært på finsk med en skoltesamisk andel på 15–20 prosent. En god del av stoffet, både det finske og det samiskspråklige, må sies å passe både for barn og ungdom. Det er ikke mulig å kvantifisere dette nærmere. Det har ikke vært mulig å få tilgang til opplagstall for bladet.</p>
    <p><em type="italic">Enaresamenes blad – Anarâš  </em>Det  enaresamiske  bladet  Anarãš  kommer  ut  med  fire  nummer  i  året.  Alt  stoffet  er  på enaresamisk,  et  samisk  språk  som  snakkes  i  Finland  rundt  Enaresjøen.  Den  28.  årgang  ble gjennomgått, det vil si alle fire utgivelsene i 2015. De har en mindre del, ca. 20 prosent av stoffet,  som  kan  betegnes  som  passende  for  barn  og  ungdom.  Det  har  ikke  vært  mulig  å  få tilgang til opplagstall for bladet. </p>
    <p>
      <em type="italic">Sørsamisk kirkeblad Daerpies Dierie </em>
    </p>
    <p>Daerpies Dierie – Sørsamisk menighetsblad har kommet ut siden 1997. Det utgis nå fire ganger i året med støtte fra Härnösand stift, Nidaros bispedømmeråd, Sametinget i Norge og Svenska kyrkan. Redaktør og ansvarlig utgiver i 2016 er<em type="italic"> Einar Bondevik, </em>prest i sørsamisk område samt ViviAnn  Labba Klemensson  som  <span type="quote">«biträdande redaktør»</span>  på svensk side.  Bladet sendes ut  til medlemmene  av  Saemien  Åålmege  (samisk  menighet  i  sørsamisk  område),  til  betalende abonnenter og som vedlegg til Kyrkans Tidning i Härnösand stift i Sverige. Opplaget for 2016 er på 1062. (Daerpies Dierie 2016; Bondevik 2016.)  </p>
    <p>For denne artikkelen har seks utgaver fra 2015 og 2016 blitt undersøkt. Innholdet fordeler seg omtrent likt mellom kirkelig stoff på den ene siden og nyheter og kultur fra sørsamisk område på  den  andre  siden.  10–20  prosent  av  innholdet  i  hvert  nummer  er  på  sørsamisk  og  80–90 prosent på norsk eller svensk. Anslagsvis 25 prosent av stoffet må sies å være beregnet for barn og ungdom. Dette stoffet fordeler seg omtrent likt mellom sørsamisk og skandinavisk språk.</p>
    <p>
      <em type="bold">6.4.4 Lokal- og regionalaviser  </em>
    </p>
    <p>Tre  lokalaviser,  Enontekiön  Sanomat,  Lokalavisa  NordSalten  og  Snåsningen,  og  en regionalavis,  Lapin  Kansa,  har  sider  på  samisk.  Enontekiön  Sanomat  og  Lapin  Kansas samiskspråklige  tilbud  er  på  nordsamisk,  men  gjennomgangen  av  disse  viser  lite  innhold spesielt  beregnet  for  barn  og  ungdom.  Det  samiske  tilbudet  i  Lokalavisa  NordSalten  er  på lulesamisk og i Snåsningen på sørsamisk. Disse sidene kan sies å inneholde et lite tilbud til barn og/eller ungdom.</p>
    <p><em type="italic">Snåsningen </em>Avisa Snåsningen kommer ut en gang i uka på Snåsa med et opplag på 1618 i 2015 (Norsk opplagskontroll 2015). Hver utgave har ei side på sørsamisk under vignetten <span type="quote">«Sørsamisk»</span>. Åtte avisnummer har blitt gjennomgått (nr. 12–18 i 2016). Alle hadde ei spalte for ungdom under navnet Noere Snåasnesne (Ung på Snåsa). Denne delen tok opp mellom en tredjedel og halve avissida, og inneholdt alltid et intervju med ungdommer. </p>
    <p><em type="italic">Lokalavisa NordSalten </em>Lokalavisa  NordSalten  kommer  ut  en  gang  i  uka  med  et  opplag  på  2872  i  2015  (Norsk opplagskontroll 2015).  Hver utgave har  ei side på lulesamisk under vignetten Bájkkeavijssa NuorttaSállto. Åtte avisnummer har blitt gjennomgått (nr. 10–17 i 2016). I seks av avisene ble dobbeltspråklige saker trykket der de samme sakene fantes med lulesamisk og norsk tekst. I to av  avisene  var  det  eksklusive  saker  bare  på  lulesamisk  uten  oversettelse  til  norsk.  Ingen  av sakene var merket spesielt for ungdom, men en del av stoffet må sies å passe også for ungdom. Det er vanskelig å kvantifisere dette mer nøyaktig.  </p>
    <p>
      <em type="bold">6.4.5 Internett-tilbud </em>
    </p>
    <p>I forbindelse med denne artikkelen er det registrert to samiske medietilbud for ungdom som er helt  nettbasert  ettersom  de  ikke  benyttet  seg  av  noen  tradisjonelle  medieplattformer  for distribusjon. Dette gjelder Nuoraj-TV som er omtalt ovenfor, og InfoNuorra Sápmi. Begge er for tiden ute av drift. Nuoraj-TV jobbet med planer for å starte opp igjen. For InfoNuorra Sápmi finnes det ikke noen plan om gjenåpning.</p>
    <p><em type="italic">InfoNuorra Sápmi </em>InfoNuorra Sápmi var et offentlig informasjonskontor for samisk ungdom. Hovedmålet var å tilby samisk ungdom informasjon av betydning for utdanning, jobb, kultur og fritid, helse og samfunn, slik at man kan foreta et valg ut fra eget språk og egen kulturforståelse. Tjenesten skulle  bidra  til  å  styrke  språket,  kulturen,  identiteten  og  tilhørigheten  til  samisk  ungdom. InfoNuorra Sápmi hadde hovedkontor i Bodø og lokalkontor i Karasjok og Kautokeino. Hver lokalredaksjon besto av en ung journalist med ansvar for henholdsvis lule-, nord- og sørsamisk nettside.  (Barne-  og  familiedepartementet  2003:  42.)  Ifølge  NRK  Sámi Radio  (2008)  hadde nettsidene til Infonuorra Sápmi i snitt 220 brukere pr. dag i 2008. </p>
    <p>
      <em type="italic">Andre medier og internett </em>
    </p>
    <p>De fleste medier som er undersøkt for denne artikkelen, har et internett-tilbud tilgjengelig. Det er derimot svært stor variasjon mellom mediene når det gjelder hvordan de bruker internett som publiseringsplattform.  Noen  har  kun  en  hjemmeside  med  informasjon  om  bedriften  og produktet.  Noen  medier  bruker  internettbaserte  programmer  kun  til  å  reklamere  for  sitt tradisjonelle  produkt  og  til  å  holde  kontakt  med  publikum.  Eksempler  på  dette  er Nuoraidmagasiidna Š og Bamse. Andre, som Samefolket og Nuorttanaste, legger ut en del saker og oppdaterer noen nyheter mellom utgivelsene i papirformat. Andre medier tilbyr alle sine produkter på internett. Dette gjelder for eksempel de samiske avisene Ságat og Ávvir,<em type="italic"> </em>der man har  gratis  tilgang  til  en  del  av  sakene  deres  og  kan  abonnere  på  hele  avisa  elektronisk  mot betaling.  </p>
    <p>Rikskringkasterne både i Norge, Sverige og Finland sender samiske radio- og TV-programmer direkte på internett. De lager også egne internettartikler med tekst og bilde. Ofte er disse lenket til lyd- eller filmfiler slik at det er mulig å både lese, se og lytte på de samme sakene. De har også opprettet elektroniske arkiv der man kan se eller lytte på programmene etter sending. YLE Sápmi lar TV-programmene ligge tilgjengelige i 30 dager, mens NRK Sápmi og SVT Sápmi lar programmene ligge tilgjengelige uten noen bestemt dato da de går ut. Rikskringkasterne har i tillegg digitalisert et stort antall eldre samiske programmer som ligger fritt tilgjengelige for interesserte. Dette gjelder også eldre samiske TV-program for barn og ungdom.</p>
    <p>
      <em type="bold">Medienes brukervennlighet </em>
    </p>
    <p>Det  kan  være  svært  utfordrende  å  finne  radio  og  TV-programmene  for  barn  og  ungdom  på nettsidene til mediebedriftene. Spesielt vanskelig er det for barn. Det gis her to eksempler. For å finne YLEs TV-program for barn må man enten vite nøyaktig hva man skal søke etter, eller så må man lete etter dem under den svenskspråklige barneprogramsiden <span type="quote">«Buu»</span>. Programmene lå tidligere sammen med de finskspråklige barneprogrammene på kanalen YLE2 og hadde rundt 5000  avspillinger  på  internett.  Etter  at  de  ble  flyttet,  har  de  vanligvis  hatt  under  2000 avspillinger av hvert program. (Torikka 2016.)</p>
    <p>NRK Sápmis radioprogram for barn sendes i programmet Radio Sápmi en gang i uka. For å finne programmet  igjen  på  nettradioen  må man  vite  dagen det  ble sendt,  og  lete seg  fram  i sendingen til man finner barneprogrammet. Dette er naturligvis ikke brukervennlig, og gjør det svært vanskelig for målgruppa å finne programmene selv.</p>
    <p>
      <em type="bold">6.5 Noen tall for samiske medier for barn og ungdom </em>
    </p>
    <p>I  dette  underkapitlet  presenteres  en  del  statistikk  over  omfanget  og  bruken  av  samiske medietilbud for barn og ungdom. Funnene må sies å være ganske begrenset. Dette er behandlet i kapittel 6.3 <span type="quote">«Et metodisk problem»</span> tidligere i artikkelen. Det har vært mulig å sette sammen en del statistikk om antallet programmer på radio og TV for barn og ungdom samt total sendetid. Det  har  også  vært  mulig  å  få  noen  seertall  for  samiske  TV-programmer  for  barn  fra rikskringkasterne. Disse blir lagt fram og kommentert.</p>
    <p>Det  har  i  tillegg  vært  mulig  å  få  opplagstall  for  noen  samiske  blader  og  aviser,  også publikasjoner spesielt beregnet for barn og ungdom, samt hvordan den geografiske spredningen av disse mediene er. Disse tallene blir presentert i dette kapitlet.</p>
    <p>
      <em type="bold">6.5.1 Samiske program på radio og TV </em>
    </p>
    <p>Av  tabell  6.5  kommer  det  fram  at  det  sendes  samiske  barneprogram  på  TV  i  både  Norge, Sverige og Finland. Det totale tilbudet er størst i Norge med fem programmer i uka alle ukene i året. I Sverige sendes også samisk barne-tv året rundt to ganger i uka. Men dette er en ordinær sending  og  en  reprise.  Tilbudet  er  dårligst  i  Finland,  der  man  sender  samme  program  på  to forskjellige  kanaler  en  gang  i  uka  30  uker  i  året.  I  alle  tre  land  er  sendingene  tekstet  til nasjonalspråkene:  på  NRK  til  norsk,  i  Sverige  til  svensk,  mens  YLE  Sápmis  barneprogram <em type="italic">Unna Junná</em> sendes med finsk tekst på den finskspråklige kanalen YLE2 og med valgfri svensk eller finsk tekst på den svenskspråklige FST. </p>
    <p>
      <em type="bold">6.5.2 Seer- og lyttertall for samiske programmer </em>
    </p>
    <p>Tabell 6.6 viser gjennomsnittlige seertallene for samiske barneprogrammer på TV i Finland, Sverige og Norge for perioden 2011–2015. De gjennomsnittlige seertallene i året pr. program ligger mellom 9 100 og 45 300. Mens seertallene går ned med 24,9 prosent fra 2012 til 2014 i Finland, øker de med 41,5 prosent fra 2014 til 2015. Dette er det totale antallet seere på begge kanalene YLE2 og FST. Tallet for 2015 er bygd på de 15 programmene YLE sendte våren 2015, de øvrige på alle samiske barneprogram som YLE sendte det aktuelle året. Bakgrunnsmaterialet viser at laveste seertall i femårsperioden var 9 000, og høyeste 66 000.  Tallene  fra  SVT  i  Sverige  viser  at  de  har  omtrent  samme  seertall  som  YLE  i  Finland  for programmet <span type="quote">«Hejolojla»</span>, som er beregnet for yngre barn. De har noe lavere seertall, 16 000– 17 000 for programmet <span type="quote">«Det stora uppdraget»</span>, som har barn i skolealder som målgruppe. Tallene for NRK i Norge viser at seertallene går ned med 33 prosent i perioden. Det er ikke mulig å si noe om årsaken, men det er mulig at en del seere har gått over til å se programmene på internett.</p>
    <p>Det er ikke mulig å si noe sikkert om andelen samiske barn som ser disse programmene. Men de  relativt  høye  seertallene  i  alle  land  tyder  på  to  ting.  For  det  første  er  det  sannsynlig  at programmene når en stor del av målgruppen samiske barn, selv om det ikke er mulig å fastslå dette med sikkerhet. For det andre tyder seertallene på at mange ikke-samiske barn ser samiske barneprogram på TV.</p>
    <p>Tabell 6.7 viser at en relativt liten andel av seerne av barneprogrammet <span type="quote">«Hejolojla»</span> fra SVT Sápmi i Sverige ser programmet på internett. Andelen øker fra en halv prosent til en prosent fra 2012 til 2015. Dette programmet er beregnet for barn i førskolealder. Programserien <span type="quote">«Det store oppdraget»</span> er beregnet for barn i skolealder, og her skjer det en interessant utvikling i perioden. I 2012 så 1,9 prosent av seerne programmet på internett, mens 98,1 prosent så programmet på TV. I 2015 var andelen som så programmet på internett, økt til 11,4 prosent, mens 88,6 prosent så programmet på TV. Også informasjon fra NRK Sápmi og YLE Sápmi tyder på at seertallene for  de  samiske  barneprogrammene  på  internett  øker  (M.  Solbakk  2016;  Näkkäläjärvi  2016; YLE Sápmi 2016). Dette kan være begynnelsen på en trend der det blir vanligere for barn å se samiske barneprogrammer via internett.</p>
    <p>
      <em type="italic">Lyttertall for samiske radioprogram </em>
    </p>
    <p>Det har ikke vært mulig å få tilgang til lyttertall for samiske barne- og ungdomsprogrammer på radio.  Ingen  av  mediehusene  har  slike  tall  tilgjengelige.  På  finsk  rikskringkastings  digitale plattform YLE Arena har jeg funnet antallet lyttere på internett for barneprogrammet  <span type="quote">«Binna Banná»</span> og <span type="quote">«Sohkaršohkka»</span>. I overkant av 200 har i gjennomsnitt lyttet på <span type="quote">«Binna Banná»</span> på YLE Arena, mens tallene for <span type="quote">«Sohkaršohkka»</span> har vært under 50. Disse programmene burde være interessante for samiske barn og ungdommer også i Norge og Sverige, der man ikke kan høre dem på tradisjonell radio. Man kan derfor antyde at lyttertallene er lave, selv om antallet lyttere for barneprogrammet kan tyde på at det når ut til en stor del av de samisk-språklige barna i Finland, og at programmet har lyttere utenfor Finland.</p>
    <p>Tabell 6.11 viser at en femtedel av Bamse-bladene blir distribuert i Indre Finnmark, som her er en  samlebetegnelse  for  kommunene  Karasjok  og  Kautokeino.  42,5  prosent  blir  distribuert  i andre  nordsamiske  kommuner  innenfor  forvaltningsområdene  for  samisk  språk  i  Norge, Sverige og Finland, mens mer enn en tredjedel av bladene blir distribuert i områder utenfor forvaltningsområdene for samisk språk. Dette må sies å være en svært stor andel. Igjen ser det ut til at de når en stor del av målgruppa.</p>
    <p>Tallene for bladet Nuorat er et anslag redaktør Sjögren har gitt. De kan tyde på at de først og fremst når ut til samiske ungdommer bosatt i samiske områder i Sverige. De kan ha et større salgspotensial også i andre områder i Sverige utenfor forvaltningsområdet for samiske språk og i tillegg i Norge og Finland.</p>
    <p>
      <em type="bold">6.6 Konklusjon </em>
    </p>
    <p>I denne artikkelen har jeg diskutert de metodiske problemene som er knyttet til å presentere statistisk materiale om samiske medier for barn og ungdom. Der kom det fram at det finnes lite materiale å legge fram fordi slik statistikk enten ikke samles inn eller er vanskelig tilgjengelig. Kun en av medieprodusentene har gjennomført brukerundersøkelser de siste årene. Det er av den  grunn  ikke  mulig  å  si  noe  om  hvor  mye  samiske  barn  og  ungdommer  bruker  samiske medier, eller hvor fornøyde de er med innholdet i mediene. Jeg har derfor konsentrert meg om å  gi  en  så  god  oversikt  som  mulig  over  de  samiske  medietilbudene  som  finnes  til  barn  og ungdom, og som har eksistert i nyere tid, samt å presentere den statistikken over produksjon og bruk som er tilgjengelig.</p>
    <p>Et viktig tilbud er program på TV for barn, der NRK Sápmi har det absolutt største tilbudet med fem programmer i uka. YLE Sápmi i Finland har det mest omfattende tilbudet for barn på radio ettersom  de  produserer  et  30-minutters  program  en  gang  i  uka.  Blant  de  trykte  mediene  er tegneserien Bamse, Nuoraidmagasiidna Š og Nuorat spesielt beregnet for barn eller ungdom.  En betydelig del av den skriftlige produksjon for samiske barn og ungdommer skjer i samiske og norske medier som ikke er beregnet spesielt for barn og ungdom. Dette gjelder sider for barn og ungdom i de to samiskspråklige avisene Ávvir og Nuorttanaste. I tillegg har disse avisene og andre aviser og blader innhold som ikke er merket som barne- og ungdomsstoff, men har form og innhold som passer for samiske barn og ungdommer.</p>
    <p>Opplagstallene  for  ungdomsbladet  med  navnet  Nuoraidmagasiidna  Š  og  tegneseriebladet Bamse tyder på at de når ut til målgruppa, mens bladet Nuorat sannsynligvis har potensial til å øke opplaget betydelig. Nedleggelsen av det samiske barnebladet Leavedolgi førte til at samiske barn i skolealder har et dårligere skriftlig medietilbud enn tidligere. Dette kan ikke sies rettet opp  ved  at  Bamse  nå  blir  utgitt,  ettersom  de  to  bladene  ikke  henvender  seg  til  samme aldersgruppe.</p>
    <p>Program for samisk ungdom på TV sendes kun sporadisk, med lange mellomrom. Dette må sies å være oppsiktsvekkende ettersom TV fortsatt regnes som vårt sterkeste medium. Det må også sies å være oppsiktsvekkende at radiotilbudet på samisk for barn og ungdom har blitt kraftig svekket de siste fem årene i Norge. Et bedre samarbeid mellom de samiske radioprodusentene kunne rettet på dette ettersom et ukentlig 2 ½ timers program for ungdom blir sendt i Finland, men ikke i Norge og Sverige. I tillegg er det et interessant resultat at et ukentlig 30 minutters radioprogram for samiske barn produsert i Finland ikke sendes i Norge og Sverige, dette til tross for at det samiske radiotilbudet til samiske barn fra NRK Sápmi og Svensk sameradio er langt mindre enn YLE Sápmis tilbud.</p>
    <p>
      <em type="bold">6.7 Utfordringer og anbefalinger </em>
    </p>
    <p>De anbefalingene som kan gis, er å forske på de kvantitative sidene ved samiske medier for barn og ungdom. Det må forskes på faktisk bruk av mediene og eventuelle konsekvenser av dette.  Noen  interessante  spørsmål  ligger  også  ubesvart  på  brukersiden  når  det  gjelder  disse mediene og kvalitet. Opplever målgruppene at disse mediene er relevante, og finner de dem på medieplattformer  de  vanligvis  bruker?  Hvor  fornøyde  er  brukerne  med  de  tilbudene  som eksisterer,  og  hvilke  ønsker  har  de  for  mediene?  Også  dette  er  emner  som  egner  seg  for kvantitative studier der resultatene kan presenteres i form av statistikk. Det anbefales også at mediehusene, altså produsentene, blir flinkere til å produsere statistikk om seg selv. Mediene bør legge til rette for bruk av slik statistikk, gjøre den tilgjengelig for forskning og selv formidle egen statistikk.</p>
    <p>Denne undersøkelsen har vist at brukervennligheten for de samiske medietilbudene til barn og ungdom kan være dårlig, til tross for en relativt stor satsing på digitale produkter i en del av mediehusene.  De  anbefales  å  fokusere  på  tilgjengelighet  og  brukervennlighet  for  de medieproduktene de allerede produserer. Enkelte  funn  tyder  på  at  noen  av  aktørene  i  mediebransjen  henger  igjen  i  den  teknologiske utviklingen. De burde få mulighet til å drive utviklingsarbeid der de tar i bruk ny teknologi for å  nå  publikum  på  nye  plattformer.  Det  bør  også  vurderes  om  støtteordningene  for  samiske medier kan endres for å initiere en slik utvikling.</p>
  </body>
</document>
