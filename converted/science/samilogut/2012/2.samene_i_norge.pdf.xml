<document xml:lang="nob" id="no_id"><header><title>Samene i Norge – 40 000 i 40 år?</title><genre code="science"/><author><unknown/></author><wordcount>1132</wordcount><conversion_status type="standard"/><availability><license type="standard"/></availability><origFileName>http://samilogutmuitalit.no/sites/default/files/publications/2._ny_40_000_i_40_ar_kronikk_sagat.pdf</origFileName><parallel_text xml:lang="sme" location="2.sapmelaccat_norggas.pdf"/><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision: 154948 $; </version></header><body><p>Den  følgende  teksten  er  et  kronikkmanus  som  ble  publisert  i  avisa  Ságat  6. oktober  2011  (<em type="italic">40  000  samer  i  40  år</em>)  samt  i  Nordlys  10. oktober  2011  i  en  litt forkortet  versjon  (<em type="italic">40  000  i  40  år  –  må  det  være  sånn?).</em>  Vi  har  bedt  om  å  få ettertrykke  kronikken  fordi  den  tar  opp  kompleksiteten  i  det  å  skulle  estimere antall samer. Teksten er den første av tre artikler i årets utgave av <span type="quote">"Samiske tall forteller"</span> som omhandler demografi.  </p>
<p><em type="bold">Samene i Norge – 40 000 i 40 år? </em></p>
<p><em type="bold">Torunn Pettersen </em></p>
<p>Stipendiat ved  Senter  for samisk helseforskning, Institutt  for samfunnsmedisin, Universitetet i Tromsø /</p>
<p>Forsker ved Sámi allakuvla / Samisk høgskole</p>
<p><em type="italic">Ingen vet akkurat hvor mange samer som bor i dagens Norge. Likevel hevdes det ofte at Oslo er Norges største samekommune, og at bare en viss prosentandel av samene driver med rein. </em></p>
<p>Et vanlig spørsmål om samene i Norge er hvor mange de <span type="quote">"egentlig"</span> er. Et typisk svar inneholder som regel tallet 40 000, eventuelt som nedre del av et anslag på opp  mot  50 000–60  000.  Men  ingen  kan  dokumentere  disse  tallene,  og  de samme  tallene  har  vært  brukt  i  snart  fire  tiår,  uten  verken  framgang  eller tilbakegang. Må det være sånn? Og <em type="italic">bør</em> det være sånn? </p>
<p><em type="bold">Hvor stammer tallet fra? </em></p>
<p>I folketellinga i 1970 stilte Statistisk sentralbyrå (SSB) fire tilleggsspørsmål om samisk språk og identitet til bosatte i utvalgte kommuner og kretser utenom de store byene i Norge nord for Saltfjellet. 9 175 personer i telleområdet oppga da at de regnet seg som samer, 10 535 svarte at deres eget førstespråk var samisk, mens  henholdsvis  om  lag  16  800  og  19  600  hadde  minst  én  forelder  eller besteforelder med samisk som førstespråk.</p>
<p>Sosiologen Vilhelm Aubert, som analyserte de samiske tellingsdataene for SSB, understreket at disse tallene måtte tolkes med varsomhet. De var nemlig, mente han,  preget  av  flere  feilkilder  og  begrensninger.  Spesielt  var  det  i  selve telleområdet  trolig  en  god  del  som  ikke  hadde  ønsket  å  opplyse  om  samiske kjennetegn. Telleområdet var dessuten svært geografisk begrenset – både nordsør og ved at større byer var utelatt. Verken Tromsø by eller Oslo var altså med i denne tellingen.</p>
<p>For  Norge  totalt  antydet  Aubert  i  sin  analyse  at  det  per  1970  antagelig  kunne være rundt 40 000 personer <span type="quote">"[...] hvis livsvilkår på et eller annet vis er preget av at de har et innslag av det samiske i sin bakgrunn"</span>.</p>
<p>Etter 1970 har ingen folketelling hatt med samiske spørsmål, verken i nord eller sør. Likevel brukes fortsatt tallet 40 000 for å tallfeste landets samebefolkning – selv om Norges samlede befolkning siden da har økt med over en million.</p>
<p><em type="bold">1970-tellinga et unntak  </em></p>
<p>De samiske spørsmålene i 1970-tellinga var på den tida et unntak. Grunnen til at det  faktisk  ble  gjennomført  en  <span type="quote">"sametelling"</span>  i  1970,  var  at  samiske organisasjoner  helt  siden  femtitallet  hadde  etterspurt  oppdaterte  tall  om samebefolkningen og dens levekår.</p>
<p>Før andre verdenskrig hadde imidlertid folketellingene i nesten 100 år, på ulike måter,  hatt  med  tall  for  hvor  mange  i  Norge  som  var  samer  eller  som  snakket samisk. Da denne praksisen tok slutt etter 1945, oppga SSB to grunner: Den ene var at begrepet <span type="quote">"rase"</span> hadde kommet  i sterk miskreditt på grunn av forholdene under  krigen.  Den  andre  var  at  en  stor  del  av  samene  da  levde  nøyaktig  på samme måte som den øvrige befolkningen.</p>
<p><em type="bold">Tall i bakevja </em></p>
<p>I  dag  er  toget  gått  for  å  kunne  benytte  et  folketellingsskjema  til  å  spørre  om samisk identitet og om samisk språkbruk i egen heim og tidligere slektsledd. Fra og  med  2011  skal  nemlig  folketelling  i  Norge  ikke  lenger  foregå  ved  at  folk svarer  på  spørreskjema.  I  stedet  skal  SSB  bruke  ulike  registre  til  å  innhente opplysningene som trengs i den forbindelse.</p>
<p><em type="bold">Samemanntallet som ikke er det </em></p>
<p>Da Sametinget ble etablert i 1989, ble det opprettet et eget manntall hvor de som skulle  delta  ved  sametingsvalg,  måtte  melde  seg  inn.  De  som  etter  sameloven har  rett  til  å  gjøre  det,  er  personer  i  stemmerettsalder  som  erklærer  at  de oppfatter  seg  selv  som  same,  samt  at  de  selv  eller  minst  én  forelder, besteforelder eller oldeforelder har eller har hatt samisk som hjemmespråk.</p>
<p>Men fordi innmelding i manntallet er en rett og ikke en plikt, er det er ingen som kan vite hvor mange av dem som har denne retten, som faktisk benytter seg av den.  Samemanntallet  er  altså  ikke  et  manntall  over  <em type="italic">alle</em>  samer,  men  over <em type="italic">innmeldte</em>  samer  over  18  år.  Dette  er  samer  som  ønsker  å  delta  aktivt  ved sametingsvalg – eller som i hvert fall vil markere sin samiske tilhørighet. Ordet samemanntall  i  sameloven  er  da  også  blitt  byttet  ut  med  Sametingets <em type="italic">valg</em>manntall.  </p>
<p><em type="bold">Identiteter i bevegelse </em></p>
<p>Det  er  samtidig  interessant  at  dette  manntallet har økt  fra 5 500  innmeldte ved det første sametingsvalget i 1989 til nesten 14 000 i 2009. Økningen kan trolig forklares på flere måter. Men den illustrerer nok uansett at både samisk identitet og folks håndtering av sine samiske slektsrøtter ikke er fastlagt en gang for alle.</p>
<p>Historikere har benyttet gamle folketellingsdata til å ta opp hvordan og hvorfor det  i  visse  perioder  tilsynelatende  ble  flere  nordmenn  og  færre  samer  i nordnorske  bygder.  Det  kan  godt  hende  at  våre  dagers  endrede  betingelser  for det  å  være  same  i  Norge  bidrar  til  en  omvendt  prosess:  At  det  blir  flere  som aktiviserer og tilkjennegir en samisk identitet både i by og bygd.</p>
<p><em type="bold">Bør folk telles?  </em></p>
<p>Juleevangeliet  forteller  at  Josef  og  Maria  dro  til  Betlehem  på  keiser  Augustus’ befaling  om  at  all  verden  skulle  innskrives  i  manntall.  Det  å  tallfeste befolkninger er altså ikke noe nytt. Det ligger dessuten makt i å gjøre det – og i å la være å telle noe.</p>
<p>I dag har praktisk talt alle land i verden en form for folketelling. 65 prosent  tar med tall om befolkningens etniske sammensetning, på en eller annen måte. Men selv om noe er utbredt, kan det være omstridt. Og innhenting av etnisitetsdata er til dels <em type="italic">svært</em> omstridt. Skal det gjøres eller ikke? I hvilke sammenhenger, og av hvem? Hvilke kategorier skal benyttes, og hvordan skal man gå fram?  </p>
<p><em type="bold">Urfolks behov </em></p>
<p>For samer og andre urfolk tilsier urfolkssituasjonen at de er folk uten egne stater. Urfolk har derfor sjelden mulighet til selv å avgjøre hvorvidt deres eget folk skal <span type="quote">"folketelles"</span>. Samtidig kan også urfolk, via sine institusjoner, ha behov for å vite hvor mange de er, samt hvor og hvordan de lever. Heller ikke urfolk unngår den sentrale rollen som talldata spiller i dagens samfunn, i politikk, forvaltning og i forskning.</p>
<p>Kan hende er det ikke så viktig å vite akkurat hvor mange samene er. Men  i så fall er det viktig å også få fram hva man da <em type="italic">ikke kan</em> vite – som for eksempel hva som  er  den  største  samekommunen,  og  hvor  stor  andel  av  samene  som  utøver ulike næringer. </p>
</body></document>