<document xml:lang="nob" id="no_id"><header><title>Samisk filmbølge baner vei</title><genre code="science"/><author><person firstname="Monica" lastname="Mecsei" sex="f" born="" nationality=""/></author><year>2018</year><wordcount>3993</wordcount><conversion_status type="standard"/><availability><license type="standard"/></availability><origFileName>http://samilogutmuitalit.no/sites/default/files/6_samisk_filmbolge_viser_vei_ok_endringer_godtattmecsei.docx.pdf</origFileName><parallel_text xml:lang="sme" location="6_sami_filbmabarru_laidesta.pdf"/><metadata><uncomplete/></metadata><version>XSLtemplate $Revision: 161400 $; file-specific xsl  Revision; common.xsl  $Revision$; </version></header><body><p><em type="bold">6 Samisk filmbølge baner vei </em></p>
<p><em type="bold">Monica Mecsei </em>, stipendiat/universitetslektor ved Institutt for kunst- og medievitenskap, NTNU </p>
<p>Sammendrag</p>
<p><em type="italic">Samisk film har de siste årene hatt en bemerkelsesverdig vekst, særlig etter opprettelsen av et samisk filmsenter i Kautokeino i 2007. Veksten omfatter en markant økning i antall filmproduksjoner og kvinnelige regissører. Det økte produksjonsvolumet har gitt variasjon i filmfortellingene. </em></p>
<p><em type="italic">Filmmediets popularitet, utbredelse og evne til å engasjere publikum gjør at fortellinger på film har en særlig styrke til å skape, vedlikeholde og endre forestillinger om kulturell identitet. Samisk film er derfor en mangefasettert kraft som forener, dokumenterer, styrker og skaper ny mening i samisk kultur og identitet. </em></p>
<p><em type="italic">Som tema dekker samisk film mange ulike dimensjoner: samisk filmkultur, samisk kultur og samisk identitet. Kulturell flyt og samspillet mellom lokal kultur (samisk) og globalisering (filmmediet, urfolksnettverk) er særlig relevant. </em><em type="italic">1 Å gi en fullstendig oversikt over temaet samisk </em><em type="italic">film er ikke mulig. I denne artikkelen gir jeg en skisse over samiske filmer i Norge, med særlig vekt på perioden etter </em>Veiviseren <em type="italic">(Nils Gaup, 1987). Jeg undersøker antall produksjoner pr. år og tiår, hvilke format filmene fordeler seg på, og kjønnsfordelingen i regissørrollen. </em></p>
<p><em type="italic">Artikkelen tar utgangspunkt i grunnlagstall om samisk film fra Nasjonalbiblioteket fra 1988 til 2017. Det totale antallet registrerte filmer i perioden er 76 filmer, hvorav over halvparten befinner seg i perioden 2010–2017. Internasjonalt Samisk Filminstitutt (ISFI) viser seg som en bemerkelsesverdig driftig, nyskapende og slagkraftig aktør i utviklingen av en samisk filmkultur, ikke bare regionalt, men også i nasjonal, internasjonal og global forstand. Med sitt søkelys på regionen Nord-Norge komplementerer og utvider Nordnorsk filmsenter (NNFS) produksjonen av samisk film, for eksempel ved at det ikke er et krav om at språket er samisk. </em></p>
<p><em type="italic">Funnene viser at samisk film er i vekst, og at samisk filmkultur er dynamisk, nyskapende og kulturelt bærekraftig. Samisk film engasjerer, har påvirkningskraft og åpner for dyptgripende menneskelige erfaringer og innsikter fordi filmene handler om en av de store samfunnsutfordringene i vår tid, særlig når det gjelder integrasjon og endringer i klima/miljø. </em><em type="italic">2 </em></p>
<p><em type="italic">Tilrådingen vektlegger derfor stabilitet, videreutvikling og vekst av samisk film og filmkultur på bakgrunn av demokratiske, strategiske og kunnskapsutviklende prinsipper og rettigheter. </em><em type="italic">3 </em>1 Samspill mellom lokal og global kultur er ofte kalt <span type="quote">«glokalisering»</span> etter den britiske sosiologen Roland Robertson, <span type="quote">«Glocalization: Time-Space and Homogeneity-Heterogeneity»</span>, 1995. 2 <em type="italic">Nordområdestrategi – mellom geopolitikk og samfunnsutvikling </em>, 2017. Meld. St. 25 (2016–2017) <em type="italic">Humaniora i Norge </em>. 3 <em type="italic">Veiviseren for det norske filmløftet </em>, St.meld. nr. 22 (2006–2007); <em type="italic">En framtidsrettet filmpolitikk </em>, Meld. St. 30 (2014–2015); <em type="italic">Kulturpolitikk fram mot 2014 </em>, St.meld. nr. 48 (2002–2003); Sametingets budsjettbehov 2019– 2022; <em type="italic">Sameloven </em>1989; <em type="italic">Samepolitikken </em>2008; <em type="italic">Nordområdestrategi – mellom geopolitikk og samfunnsutvikling </em>2017; <em type="italic">Humaniora i Norge </em>, Meld. St. 25 (2016–2017). <em type="bold">6.1 Hva er samisk film? </em></p>
<p>Samisk film er oftest definert som filmer med overveiende samisk tilknytning når det gjelder sentrale roller som regissør, manusforfatter, skuespillere, samt den enkelte filmens inspirasjonskilde, tematikk, opptakssted og språk. Samisk film produseres i Sápmi, det samiske området som strekker seg mellom Norge, Sverige, Finland og Russland.</p>
<p>Definisjon og avgrensning av hva som er en samisk film, er likevel ikke lett. Samisk kultur og samiske filmer, filmarbeidere og skuespillere krysser nasjonale grenser i omfattende grad. Finansiering av samiske filmer skjer fra mange land og transnasjonale samarbeidsavtaler. Registrering av samisk film er verken systematisk eller konsekvent. Det gjør tilgangen på samisk film uoversiktlig og vanskelig. Temaet samisk film er derfor både komplekst og transnasjonalt. To konsekvenser er: 1) <em type="bold">Ingen enhetlig eller samordnet oversikt over samiske filmer </em>. Samiske filmer er registrert hos mange forskjellige instanser i alle de fire nasjonene, for eksempel Nasjonalbiblioteket, NRK Sápmi, NRK, TV 2, Nordnorsk filmsenter, Internasjonalt Samisk Filminstitutt, nasjonale, regionale og lokale museum. Noen filmer er registrert i flere arkiv. Noen filmer er registrert som norske. 2) <em type="bold">Finansieringen er fragmentert </em>. Infrastrukturen for samisk film er uklar og følger ulike nasjonale retningslinjer samtidig. </p>
<p>Eksempler:  <em type="italic">Bázo </em>(Lars-Göran Pettersson, 2003) er et svensk-norsk-dansk samarbeid som er registrert i Sverige, Norge og Danmark. Selv om Danmark er utenfor Sápmi, er filmen registrert i det danske filmarkivet på grunn av finansieringsbidraget fra Lars von Triers produksjonsselskap Zentropa.  <em type="italic">Sameblod </em>(2017) er registrert som svensk og er ikke i Nasjonalbibliotekets arkiv. </p>
<p>Årsaken er at regissøren Amanda Kernell er svensk-samiske. Likevel omtales filmen også som norsk-samisk på grunn av den norsk-samiske hovedrolleinnehaveren Lene Cecilia Sparrok.  Filmer av regissører med en blandet kulturbakgrunn blir ofte definert med ulik nasjonalitet, som kanadisk-Blackfoot-samiske Elle-Máijá Tailfeathers filmer.  Registreringspraksisen for fjernsynsproduksjoner er usystematisk og tilfeldig. NRK</p>
<p>Sápmis arkiv er vanskelig tilgjengelig og uoversiktlig.  NRK Sápmi, NRK, TV 2 og Nasjonalbiblioteket er ikke samordnet.  Noen filmer/produksjoner og regissører som ikke er med i oversikten: <em type="italic">Ella fiskerjente </em>(Stine Sand Eira / NRK, 2007), <em type="italic">Åtte årstid </em>er (Eva Laukøy / NRK Trøndelag, 2012), <em type="italic">Laara &amp; Leisa </em>(Bjørn Tore Hallem / NRK, 2014), <em type="italic">Bergtatt </em>(Sverre Krüger / NRK, 2015) og ikke minst journalist Johs/Johannes Kalvemos mange produksjoner for NRK Sápmi. <em type="bold">6.2 Empiri og metode </em></p>
<p>Den mangelfulle oversikten over samiske filmer skyldes ujevn og til dels tilfeldig registreringspraksis. Det fører til at innsamling av tallmateriale for samiske filmer krever en systematisk gjennomgang av hver enkelt film i flere arkiv, samt koordinering av årsrapporter fra flere instanser. Et slikt arbeid er omfattende når det gjelder tid og ressurser.</p>
<p>I artikkelen har jeg derfor konsentrert meg om de filmene som er registrert som samiske i det norske Nasjonalbibliotekets arkiv etter 1987. Disse filmene har en uttalt samisk tilknytning gjennom regissør, manusforfatter, skuespillere, språk, opptakssted eller tematikk. Et historisk tilbakeblikk på perioden før <em type="italic">Veiviseren </em>(Nils Gaup, 1987) er likevel nyttig fordi det illustrerer den markante endringen som har funnet sted. <em type="bold">6.3 Samisk filmhistorie, 1917–1989 </em></p>
<p>Et historisk tilbakeblikk på filmer om eller med samer viser en gradvis endring fra et utenfraperspektiv til et innenfraperspektiv. Det innebærer en gradvis økende deltagelse av samiske aktører i produksjonsforberedelsene, i tematikk og foran og bak kamera. Skiftet i perspektiv finner gjenklang i kulturhistorien og den offentlige bevisstheten om statens ansvar for minoriteter og samene som et eget folkeslag med en egen kulturhistorie, markert med konflikten om utbyggingen av Alta-Kautokeino-vassdraget på 1970-tallet.</p>
<p>I norsk sammenheng finner vi 20 lange kinofilmer som berører samisk kultur fra 1917 til 1989.4</p>
<p>Det betyr at filmene har samiske karakterer i hoved- eller biroller og/eller tematiserer samiske forhold. Det betyr ikke at filmene nødvendigvis gjenspeiler samisk kultur, men at de visuelt eller gjennom filmfortellingen viser forestillinger om samisk kultur og identitet.</p>
<p>En grov inndeling av filmene i perioden 1917–1989 skisserer tre hovedtendenser som langt på vei følger linjene i den samiske diskursen:5 1) fornorskning/assimilering (1917–1949) 2) samfunnsaktualitet og paradigmeskifte (1950–1980) 3) revitaliserende og institusjonell etableringsfase (1980–1990)</p>
<p>Det må bemerkes at filmene i seg selv viser en større og langt mer nyansert fremstilling av samisk kultur enn en slik grovinndeling kan vise. <em type="bold">6.3.2 Ante </em><em type="bold">som vendepunkt </em></p>
<p>Med den dokumentariske filmen <em type="italic">Same Jakki </em>(Per Høst, 1957) blir en ny periode innledet. Samiske aktører blir stadig mer fremtredende. Selv om både <em type="italic">Laila </em>(Rolf Husberg, 1958) og <em type="italic">Operasjon sjøsprøyt </em>(Knut Bohwim, 1964) har en klar ikke-samisk dominans, er det ikke lenger uproblematisk å overse samisk medvirkning foran og bak kamera. </p>
<p>Det virkelige vendepunktet skjer med fjernsynsserien og spillefilmen <em type="italic">Ante </em>(Arvid Skauge, NRK 1975 / Arvid Skauge 1977). Omfattende samarbeid med samiske konsulenter ble benyttet i forkant av og underveis i produksjonen. I tillegg var skuespillerne samiske, samisk språk ble benyttet, undertekstene oversatte både samisk og norsk dialog, og samiske samfunnsforhold ble tematisert. <em type="italic">Ante </em>s popularitet gjorde en hel generasjon barn (og foreldre) i Norge oppmerksomme på samisk kultur, parallelt med den pågående politiske konflikten om Altasaken.10 <em type="bold">6.3.3 Veiviseren </em><em type="bold">som gjennombrudd </em></p>
<p>Nils Gaups spillefilm <em type="italic">Veiviseren </em>(1987) markerer et vannskille i norsk og samisk filmhistorie, og er i dag å regne som en klassiker.11 I kjølvannet av det sterke samfunnsengasjementet på 1970-tallet og utfallet av Alta-saken bidro <em type="italic">Veiviseren </em>sterkt til å styrke samisk kultur. <em type="italic">Veiviseren </em>s brede suksess, nasjonalt og internasjonalt, demonstrerte at samisk kultur var en ressurs, noe å være stolt av og noe å bygge fremtiden på. </p>
<p>Samtidig var den norske politikken rettet mot samene i endring. Det institusjonelle og organisatoriske grunnarbeidet som ble etablert i løpet av 1980-årene, bidro på mange måter til å markere samisk kultur som både forskjellig fra og likeverdig med norsk kultur. En rekke utredninger var vesentlige bidrag til å skape et offentlig samisk fellesskap, deriblant artikkel 27 i FNs konvensjon om sivile og politiske rettigheter, sameloven, ny grunnlovsparagraf § 110a og Sametinget. Norges ratifisering av ILO 169 bidro ytterligere til å forsterke samenes medborgerskap.12</p>
<p><em type="italic">Veiviseren </em>har blitt et samlende symbol for den samiske nasjonen. De mange visningene av filmen i forbindelse med Samejubileet Tråante 2017 viste nettopp filmens høye anseelse. </p>
<p>Diagrammet nedenfor viser fordelingen av samiske og norske kinofilmer de første 72 årene av samisk filmhistorie.</p>
<p>Oversikten viser at hvert eneste tiår har filmer med samiske karakterer eller samisk-relatert tematikk. Kortfilmer er ikke tatt med på grunn av den vanskelige tilgjengeligheten. Å fremskaffe en slik oversikt ville krevd en fysisk og systematisk gjennomgang av flere arkiv.</p>
<p>Som oversikten viser, startet samisk filmpolitikk allerede i 1979 med Nordnorsk filmsenter (NNFS), landets eldste regionale filmsenter. Etter en prøveperiode på to år kom senteret i ordinær drift i 1981.16 NNFS skulle være et kompetansesenter for film og filmarbeidere i Nord-</p>
<p>Norge og ha et særskilt ansvar for samisk film. Det innebar å produsere minimum én samisk film per år. NNFS hadde dette ansvaret frem til 2009, da det Internasjonale samiske filmsenteret (ISF) i Kautokeino tok over. I 2014 gikk ISF fra å være et regionalt filmsenter til å få nasjonalt og transnasjonalt ansvar for samisk film. Omorganiseringen medførte utvidelse av ansvarsområdet til å dekke all samisk film (ikke bare regionalt), inkludert spillefilmer og serier, samt navnebytte til Internasjonalt Samisk Filminstitutt (ISFI).</p>
<p>NNFS støtter fortsatt nordnorsk film og regionens kulturarv, deriblant alle sider ved samisk kultur. NNFS utfyller og gjør den samiske filmkulturen mangfoldig, særlig når det gjelder samiske filmer med minoritetssamisk eller flerkulturell tematikk.</p>
<p>ISFI jobber aktivt for å styrke samisk film ved å sette et tydelig lokalt og regionalt stempel på samisk film. Noen viktige grep er bruk av samisk språk, tradisjonsformidling og samtidsfortellinger. De første årene satset ISFI sterkt på å utvikle og heve filmkompetansen gjennom målrettet opplæring i grunnleggende filmferdigheter som manusskriving, prosjektutvikling og teknisk ferdighetsutvikling. Deretter har ISFI bidratt til sterk synliggjøring av samisk film regionalt, nasjonalt, internasjonalt og globalt.</p>
<p>Eksempler på eksplisitte tiltak:</p>
<p>ISFI har i løpet av en tiårsperiode vist seg å være særdeles driftig og kompetent når det gjelder å fremme samiske stemmer og fortellinger på film, samt etablere bærekraftige transnasjonale og globale nettverk for filmarbeidere med urfolksbakgrunn. Støtten til <em type="italic">Sameblod </em>og Amanda Kernell viser både ambisjonsnivået og rekkevidden av arbeidet deres. <em type="bold">6.5 Samisk film i tall, 1988–2017 </em></p>
<p>Tallene og informasjonen om filmene i denne undersøkelsen er hentet fra Nasjonalbibliotekets arkiv. Som drøftet under 6.2 Empiri og metode er denne listen over filmer veiledende heller enn komplett. Likevel viser tallene fra Nasjonalbiblioteket en markant endring over tid.</p>
<p>I Nasjonalbibliotekets arkiv har de aller fleste produksjonene registrert filmenes lengde i minutter. Kortfilmer er regnet som filmer under 35 minutter, og novellefilmer er ofte lengre enn kortfilmer, men under 60 minutter. Produksjon av animasjonsfilm er svært arbeidskrevende, og lengden er derfor ofte kortere. Spillefilmer stiller også i særklasse med tanke på arbeids- og kostnadskrav. For eksempel hadde <em type="italic">Kautokeino-opprøret </em>et budsjett på over 50 millioner kroner. Allerede før filminnspillingen hadde startet, hadde kostnadene nådd syv millioner kroner. Utgiftene dekket blant annet manus, audition, prosjektering og tegning av kulisser. Det er derfor ikke overraskende at antall spillefilmer og lange dokumentarfilmer er lavere enn antall kortfilmer. </p>
<p>Filmene fordeler seg på formatene dokumentar og fiksjon. Dokumentarfilmene er både korte og lange. I tillegg finner vi underkategorien informasjons-/undervisningsfilm som har et særlig pedagogisk formål. Fiksjonsfilmene omfatter kortfilm, novellefilm, animasjonsfilm og spillefilm. <em type="bold">6.5.1 Første tiår: 1988–1999 </em></p>
<p>Det totale antallet filmer det første tiåret er 17 produksjoner. De fordeler seg på 13 dokumentarfilmer og 4 fiksjonsfilmer. Av de 13 dokumentarfilmene er 9 kortfilmer og 4 er lengre enn 35 minutter. De 4 fiksjonsfilmene er fordelt på 1 novellefilm, 1 spillefilm, 1 animasjonsfilm og 1 kortfilm. Kjønnsfordelingen viser at 17,65 % av produksjonsvolumet har kvinnelig regissør, det vil si tre kvinnelige regissører. Disse produksjonene er alle på under 13 minutter og fordeler seg på to korte dokumentarfilmer og én animasjonsfilm.</p>
<p>Toppårene er 1994 og 1996 med henholdsvis tre og fire filmer.</p>
<p>Paul-Anders Simma utmerker seg med sju filmer, hvorav fire er lange produksjoner på henholdsvis 82, 81, 50 og 47 minutter.</p>
<p><em type="bold">Kommentar </em></p>
<p>De to etterfølgende årene etter <em type="italic">Veiviseren </em>har Paul-Anders Simma og Nils Johan Porsanger hver sin film. Det skal vise seg at Simma og Porsanger blir blant de mest-produserende regissørene fra 1988–2017. Det er verdt å merke seg at de regissørene som har 7+-produksjoner, startet <em type="italic">før </em>2007 og viser en fartstid på 16 år. Simma jobber fremdeles med film og samiskrelaterte tema. Han produserte to samiske dokumentarfilmer i 2013, men de er registrert i den svenske filmdatabasen, ikke i Nasjonalbibliotekets arkiv. </p>
<p>Perioden viser en klar økning av antall produksjoner der 6 av de totalt 17 filmene er på over 35 minutter. Noen medvirkende faktorer kan være ettervirkninger av den revitaliserende og institusjonelle etableringsfasen det foregående tiåret (se 6.2.3), samt nyetablering av kulturtiltak og festivaler som Riddu Riđđu.17</p>
<p>Den aller første samiske filmen som er registrert med kvinnelig regissør, er å finne i 1995. <em type="bold">6.5.2 Andre tiår: 2000–2009 </em></p>
<p>Det totale antallet filmer på 2000-tallet er 24 produksjoner. De fordeler seg på femten dokumentarfilmer og ni fiksjonsfilmer. Av de femten dokumentarfilmene er ni kortfilmer og fem på mer enn 35 minutter. De ni fiksjonsfilmene er fordelt på tre spillefilmer, én animasjonsfilm og fem kortfilmer.</p>
<p>Kjønnsfordelingen viser at 28 % har kvinnelig regissør, det vil si sju kvinnelige regissører. Disse produksjonene fordeler seg på fire dokumentarfilmer, én kort fiksjonsfilm og én kort animasjonsfilm.</p>
<p>Toppårene har fire (2001, 2008) og tre produksjoner (2003, 2009). Bortsett fra i 2000 har alle de andre årene to produksjoner. Året 2008 utmerker seg med to helaftens spillefilmer.</p>
<p>På 2000-tallet er Anstein Mikkelsen og Nils Johan Porsanger de to som produserer flest filmer. Anstein Mikkelsen har regi på fire dokumentarfilmer (2000, 2005, 2006, 2008), der alle er mer enn 24 minutter. Nils Johan Porsanger er også dokumentarist med fire dokumentarfilmer (2001, 2005) rundt 25–30 minutter hver.</p>
<p><em type="bold">Kommentar </em></p>
<p>Det er en klar økning i antall produksjoner. Økningen gjelder mest antall fiksjonsfilmer, deriblant spillefilmer. Med det økte produksjonsvolumet kommer et større mangfold i filmfortellingene.</p>
<p>Selv om ni filmer ble produsert i perioden 2007–2009, er det nok først fra 2008–2009 at den reelle økningen i antall samiske filmer kan spores til ISF. Årsaken er at filmer som ble ferdigstilt i 2007–2008, sannsynligvis allerede hadde finansiering fra andre instanser, og at de første oppstartsårene for ISF i hovedsak dreide seg om opplæring i grunnleggende filmferdigheter som manusskriving, prosjektutvikling og teknisk ferdighetsutvikling. Dessuten var satsing på samisk språk i filmene et vesentlig kriterium for å få støtte fra ISF, et krav som i dag ikke er like absolutt. Det betød at filmer som <em type="italic">Jernanger </em>(2008), <em type="italic">Min mors hemmelighet </em>(2009) og <em type="italic">Vindenes hus </em>(2009) ikke kvalifiserte seg til ISFs støtteordninger. </p>
<p>De to nest mest produserende regissørene har sitt tyngdepunkt i perioden 2000–2011. Tre regissører er registrert med tre–fire produksjoner og har sin aktivitet i perioden 2006–2017. Dette viser at en ny generasjon filmarbeidere har markert seg, særlig etter 2007. Det vil være overraskende om disse ikke øker sitt produksjonsvolum i årene som kommer. <em type="bold">6.5.3 Tredje tiår: 2010–2017 </em></p>
<p>Det totale antallet filmer i perioden 2000–2017 er 35 produksjoner. De fordeler seg på 19 dokumentarfilmer og 16 fiksjonsfilmer. Av de nitten dokumentarfilmene er ti kortfilmer og ni på mer enn 35 minutter. De seksten fiksjonsfilmene er fordelt på fjorten korte fiksjonsfilmer og to animasjonsfilm.</p>
<p>Kjønnsfordelingen viser at 67,57 har kvinnelig regissør, det vil si 25 kvinnelige regissører og 12 mannlige. Produksjonene med kvinnelig regissør fordeler seg på sju lange dokumentarfilmer og åtte korte dokumentarfilmer, ni korte fiksjonsfilmer og én kort animasjonsfilm. Produksjonene med mannlig regissør fordeler seg på tre korte og tre lange dokumentarfilmer, fem korte fiksjonsfilmer og én kort animasjonsfilm.</p>
<p>Året 2012 utmerker seg med ti produksjoner, som totalt sett er det mest omfattende i samisk filmhistorie. Tidligere har det vært toppår med fem produksjoner (2011, 2014 og 2015) og fire produksjoner (2010, 2013). Hele 2000-tallet viser dermed et jevnt høyt produksjonsvolum, bortsett fra de to siste årene (2016, 2017), som kan vise til én dokumentarfilm og én kort fiksjonsfilm.</p>
<p>På 2010-tallet er det tre regissører som skiller seg ut med tanke på antall produksjoner. Reni Jasinski Wright har fem korte dokumentarfilmer som kan regnes som deler i samme serie (2012), og Egil Pedersen kan vise til fire korte fiksjonsfilmer (2011, 2013, 2014, 2017). I tillegg har Marja Bål Nango én kort dokumentarfilm og to korte fiksjonsfilmer (2011, 2012, 2015).</p>
<p><em type="bold">Kommentar </em>2000-tallets produksjonsvolum utgjør 46,05 % av det totale antallet samiske filmproduksjoner siden 1988. Antallet filmer og økningen av kvinnelige regissører er bemerkelsesverdig. De fleste produksjonene kan spores til ulike aktiviteter og bevilgninger fra ISF/ISFI. Samisk film har utvilsomt styrket sin posisjon og rekkevidde ved hjelp av ISF/ISFI. </p>
<p>Med økt produksjonsvolum viser filmene langt større bredde i de fortellingene som formidles og i sjangerbredden. Tradisjonelle dokumentarfilmer står fremdeles sterkt, men det har også kommet mer eksperimentelle uttrykk, historiske drama, samtidstematikk, skrekkfilm, komedier, spenning og drama. <em type="bold">6.6 Finansiering: Sametinget og andre kilder </em></p>
<p>Film handler om produksjon, oversettelse og versjonering/dubbing, distribusjon og formidling, og er avhengig av å søke finansiering fra mange kilder. Kildene omfatter blant annet  statlige, fylkeskommunale og kommunale instanser  stiftelser, lag og organisasjoner  privat næringsliv  private aktører  nordiske og overnasjonale tilskuddsordninger</p>
<p>Det er vanskelig å gi en fullstendig oversikt over mulige finansieringskilder. Her er et utvalg:</p>
<p>Regionale filmfond (Filmfond Nord, Filminvest3), regionale filmsenter (Midtnorsk filmsenter, Nordnorsk filmsenter), FilmCamp, Kulturrådet (Fond for lyd og bilde, Kreativt Norge/Innovasjon Norge), Barentsmidler, Fritt Ord, filminstituttene i Norge, Sverige og Finland, Interregmidler, Filmpool Nord, Film i Västerbotten, Nordisk Film og TV-fond, Nordisk kulturråd, Nordisk ministerråd, Nordisk kulturkontakt, Samerådet, Sametingene i Norge, Sverige og Finland, Utenriksdepartementet, Eurimages, EUs MEDIA-program, UNESCO. <em type="bold">6.6.1 Sametingets bevilgninger </em></p>
<p>Sametinget støtter film og filmarbeid og har økt bevilgningene årlig. Oversettelse og versjonering/dubbing og produksjoner rettet mot barn og unge er omtalt mer eksplisitt siden 2014. De totale bevilgningene til film og filmarbeid er imidlertid vanskelige å spore fordi de ikke er spesifisert i budsjettpostene.</p>
<p>Bevilgningene har de siste årene ligget i overkant av 1,5 millioner årlig. Film er et kostnadskrevende medium, og estimatet for det kommende behovet er langt fra overdrevet. Av de totale filmbevilgningene fra offentlig sektor i Norge mottar ISFI kun 1 %.18</p>
<p>Merk at Nordnorsk filmsenter ikke faller inn under Sametinget, selv om et øremerket tilskudd til samisk film kunne bidra til variasjon og mangfold i det samiske filmtilbudet.</p>
<p>Julev Film AS var et lulesamisk produksjonsselskap som utvidet driften til sørsamisk område med Noereh!. Julev Film AS hadde satsing på film og nett-TV for barn og ungdom. ISF bidro med utviklingsstøtte. <em type="bold">6.7 Visningsarenaer: kringkasting, strømming og festivaler </em></p>
<p>I Norge og Norden vises samisk film på kino og fjernsyn (NRK, TV2, SVT, YLE, DR), men også gjennom deltagelse på film- og kulturfestivaler. Den nylig opprettede strømmetjenesten sapmifilm.no bidrar til ytterligere spredning av samisk film.</p>
<p>Å få en oversikt på dette området er svært omfattende og vil kreve en ettersporing av hver enkelt film. Eksempel: Det samiske filmprogrammet <em type="italic">7 Sámi Stories </em>, produsert av ISFI, hadde premiere i januar 2015 på Tromsø Internasjonale Film Festival. Før utgangen av året hadde filmprogrammet vært på nesten 30 internasjonale festivaler, inkludert Seattle i USA og Katmandu i Nepal.19 </p>
<p>Festivalene er betydningsfulle møteplasser for synliggjøring, nettverksbygging, erfaringsutveksling og kompetansebygging. Flere festivaler tilbyr visning, workshops, plenumsdiskusjoner og forskningsformidling om relevante tema for samisk film og filmkultur.</p>
<p>Et utvalg festivaler for visning av samisk film er:</p>
<p><em type="bold">Norge: </em>Tromsø Internasjonale Film Festival, Sámi Film Festival (Kautokeino), Arctic Moving Image and Film Festival (Harstad), Nordkapp filmfestival (Honningsvåg), Bergen Internasjonale Film Festival, Kosmorama (Trondheim), Minimalen kortfilmfestival (Trondheim), Grimstad kortfilmfestival, Den norske dokumentarfilmfestivalen (Volda), Riddu Riđđu (Manndalen, Kåfjord), Márkomeannu (Evenes), Raasten rastah (Røros), Tjaktjen Tjåanghkoe (Snåsa), Alta Sámi festival, Julesàme vahkko (Musken, Tysfjord). </p>
<p><em type="bold">Europa: </em>Skabmagovat (Finland), Tampere Film Festival (Finland), Göteborg International Film Festival (Sverige), Nordisk Panorama (Sverige), CPH:DOX (Danmark), The Big Little Film Festival (Danmark), Berlinale NATIVe (Tyskland), International Short Film Festival (Tyskland), Festival international de films de femmes (Frankrike), Luxembourgh City Film Festival (Luxemburg), Venice Film Festival (Italia), Riviera International Film Festival (Italia), Zlin Film Festival (Tsjekkia), International Young Audience Film Festival Ale Kino (Polen), Thessaloniki International Film Festival (Hellas). </p>
<p><em type="bold">Nord-Amerika: </em>imagineNATIVE Film + Media Arts Festival (Canada), Sundance (USA), Santa Barbara International Film Festival (USA), Newport Beach Film Festival (USA), Minneapolis St. Paul International Film Festival (USA), Seattle International Film Festival (USA), Native Reel Cinema (USA), </p>
<p><em type="bold">Andre </em>: Maoriland Film Festival (New Zealand), Tokyo International Film Festival (Japan), Taipei Film Festival (Taiwan), Duhok International Film Festival (Irak), FIDBA Festival Internacional de Cine Documental (Argentina), Ponte Nordica (Brasil). <em type="bold">6.8 Funn, betydning og utfordringer </em></p>
<p>Før tilrådingen vil jeg minne om filmmediet som et særskilt og betydningsfullt satsingsområde som fyller samfunnsoppdraget om 1) å opprettholde og videreutvikle alle sider ved samisk kultur, identitet og samfunn i tråd med demokratiske prinsipper, 2) nordområdene som et av regjeringens viktigste strategiske satsingsområder og 3) kunnskapsformidling og -utvikling om samisk, nordlig og arktisk film.</p>
<p>De mest markante funnene gjelder:  økt produksjonsvolum av samisk film  økt andel kvinnelige regissører  økt synliggjøring gjennom internasjonale festivaler, nettverk og strømmetjeneste</p>
<p>Funnene viser at samisk film og filmkultur har gjennomslagskraft på lokalt, regionalt, nasjonalt, transnasjonalt og globalt nivå. Filmene og filmkulturen tar opp i seg, bearbeider og videreutvikler mange av de utfordringene samisk kultur og identitet står i når det gjelder fortid, nåtid og fremtid. Samisk film er en dynamisk og levende filmkultur med varierte, nyskapende og dagsaktuelle fremstillinger av samisk kultur og identitet.</p>
<p><em type="italic">Utfordringer </em> Det totale tilbudet av samisk film er lite i forhold til etterspørsel og samfunnsbehov.  Behovet for samiskspråklig film rettet mot barn og unge over hele Sápmi er stort.  Ustabilt og lavt driftstilskudd til ISFI hindrer langsiktig satsing.  Produksjonstilskuddet til samisk film står ikke i samsvar med kostnadene tilknyttet langfilmer og TV-serier.  Samisk film trenger et transnasjonalt kompetansesenter for filmproduksjon og filmarbeidere, distribusjon, samt registrering og arkivering.  Tilgangen på samisk film og fjernsynsproduksjoner er uoversiktlig og vanskelig tilgjengelig.  Samisk film og filmkultur er langt på vei et uutforsket område. Behovet for historisk og kulturell bredde- og dybdeforståelse av samisk film og filmkultur er påtrengende for å forstå de omfattende samfunnsendringene vi står ovenfor. <em type="bold">6.9 Tilråding </em></p>
<p>Dersom det er en målsetning å etablere en sterkere og mer bærekraftig samisk filmkultur, med et variert tilbud av høy kvalitet og med god tilgjengelighet for publikum og forskere, anbefales det å følge denne tilrådingen. Dette for å videreutvikle og styrke samisk kultur og identitet, og for å øke den generelle kunnskapen om samisk kultur i det norske samfunnet.</p>
<p>Figuren viser Sametingets estimerte budsjettbehov for film og filmarbeid i årene 2019–2022. Merk at budsjettestimatet i hovedsak ikke inkluderer tilgjengelighet, formidling og forskning.</p>
<p>For å nå en slik målsetning bør følgende tiltak gjennomføres innen de tre tiltaksområdene 1) filmkultur, 2) filmtilbud og 3) tilgjengelighet, formidling og forskning. <em type="italic">1) Samisk filmkultur </em> Videreføre kompetanseutvikling og -heving av filmarbeidere, inkludert tiltak rettet mot barn og unge. <em type="italic">2) Filmtilbudet </em> Øke bevilgningene til produksjon av samiske langfilmer og TV-produksjoner.  Øke produksjonen av filmer rettet mot barn og unge.  Øke satsningen på fortellinger med minoritets-samisk og flerkulturell tematikk. <em type="italic">3) Tilgjengelighet, formidling og forskning </em> Videreføre, utvide og styrke formidling og tilgjengeliggjøring av samisk film gjennom teksting, versjonering/dubbing, strømmetjenester og informerte undervisningsopplegg.  Videreføre og styrke samiske filmtiltak på kulturarrangementer og festivaler.  Etablere en brukervennlig samlet registrerings- og arkiveringstjeneste for hele Sápmi som inkluderer NRK Sápmis arkiv. Gjøres tilgjengelig for forskning.  Øke forskningen på samisk film for å møte samiske, minoritetssamiske og flerkulturelle samfunnsutfordringer i tråd med humaniorafagenes analytiske og fortolkende egenskaper.20 </p>
<p>Film har stor kraft til å endre stigma, bygge fellesskap og løfte frem mangfold. La publikum bli beveget, opplyst og engasjert av en ny bølge samiske filmer.</p>
</body></document>
