<document xml:lang="nob" id="no_id">
  <header>
    <title>Hva skjer med fiskeriene i de sjøsamiske fjordene?</title>
    <genre code="science"/>
    <author>
      <unknown/>
    </author>
    <wordcount>4257</wordcount>
    <conversion_status type="standard"/>
    <availability>
      <license type="standard"/>
    </availability>
    <origFileName>http://samilogutmuitalit.no/sites/default/files/publications/5.hva_skjer_med_fiskeriene_i_de_sjafsamisk.pdf</origFileName>
    <parallel_text xml:lang="sme" location="5_mearrasamiguovlluid_guolastusat.pdf"/>
    <metadata>
      <uncomplete/>
    </metadata>
    <version>XSLtemplate $Revision: 150288 $; file-specific xsl  Revision; common.xsl  $Revision: 154948 $; </version>
  </header>
  <body>
    <p>
      <em type="bold">5  Hva skjer med fiskeriene i de sjøsamiske fjordene? </em>
    </p>
    <p><em type="bold">Else Grete Broderstad</em>, dr.polit. faglig leder, Senter for samiske studier, UiT Norges arktiske universitet <em type="bold">Einar Eythórsson</em>, dr.polit, seniorforsker, Norsk institutt for kulturminneforskning </p>
    <p>
      <em type="italic">Sammendrag:  I  denne  artikkelen  ser  vi  på  utviklingen  i  kyst-  og  fjordfisket  i  kommuner  med  sjøsamisk befolkning i Finnmark og Nord-Troms ut ifra Fiskeridirektoratets statistikk over fangster og antall  mindre  fiskefartøyer  og  SSBs  statistikk  over  antall  fiskere  etter  kommune.  For Finnmark og Nord-Troms sett under ett er det en klar nedadgående trend i antall fiskebåter under  11  meter  og  antall  fiskere  (både  gruppe  I  og  gruppe  II)  i  de  fleste  kystkommuner. Nedgangen  er  særlig  tydelig  i  perioden  etter  2000.  Et  unntak  fra  dette  generelle  bildet  er fiskeriene  i  <span type="quote">«kongekrabbeområdet»</span>;  fjordkommuner  øst  for  Nordkapp.  Der  har  antall  båter under 11 meter, antall fiskere og fangstverdi, både når det gjelder kongekrabbe og torsk, økt i tiden  etter  2008.  Utviklingen  i  Øst-Finnmark  viser  at  fjordfiske  fortsatt  kan  framstå  som  et attraktivt yrkesvalg og en livskraftig næring hvis rammebetingelsene legges til rette. Samtidig viser tallene for  Finnmark og Nord-Troms sett under ett at  utviklingen i småskalafisket  har vært  urovekkende  negativ  over  lengre  tid.  Løsningen  er  etter  vårt  syn  ikke  å  innføre strukturkvoter for de minste båtene, som ytterligere vil redusere denne flåtegruppen og fjerne fiskerettigheter  fra  lokalsamfunnene  i  fjordene.  Den  største  utfordringen  med  tanke  på  å styrke  grunnlaget  for  bosettingen  i  de  sjøsamiske  fjordområdene  er  derimot  å  løse mottaksproblemene, slik at småskalafiskerne har sikre og forutsigbare leveringsmuligheter i sine nærområder.   </em>
    </p>
    <p>
      <em type="bold">5.1 Innledning </em>
    </p>
    <p>Artikkelen<em type="bold">  </em>bygger  til  dels  på  en  tidligere  studie  av  hvordan  sjøsamiske  lokalsamfunn  i Porsanger  og  Varanger  (Nesseby  kommune)  har  respondert  på  økologiske  endringer  og endringer i forvaltningen av fisket i fjordene (Broderstad og Eythórsson 2014). Med respons forstår vi her utviklingen i antall fiskere i gruppe I og gruppe II i perioden 1983–2013. Vi har valgt  å  sette  søkelys  på  de  minste  båtene  –  antall  fartøy  under  11  meter  tilhørende  disse kommunene,  samt  verdien  av  deres  leveranser.  Materialet  inkluderer  også  andre  utvalgte kommuner  i  Finnmark  og  Nord-Troms.  Tallmaterialet  vi  presenterer  her,  er  hentet  fra Fiskeridirektoratet.  For  Finnmark  og  Nord-Troms  sett  under  ett  er  det  en  klar  nedadgående trend  i  antall  fiskebåter  under  11  meter  og  antall  fiskere  (både  gruppe  I  og  gruppe  II)  i  de fleste kystkommuner. Nedgangen er særlig tydelig i perioden etter 2000. I noen kommuner er det  en  påfallende  nedgang  fra  2002  til  2004,  som  kan  ha  sammenheng  med kondemneringsordningen  som  ble  iverksatt  fra  2002.  For  de  siste  fem  årene  ser  vi  at nedgangen  i  antall  mindre  fartøyer  og  fiskere  har  stoppet  opp  eller  snudd  i  området  øst  for Nordkapp, spesielt i fjordkommunene Porsanger, Tana og Nesseby. Åpnere adgang til fiske etter kongekrabbe for fartøygruppen under 11 meter ser ut til å forklare dette, siden vi ikke ser tilsvarende trend i kommuner i Vest-Finnmark og Nord-Troms.  Fiskefartøyer  i  gruppe  I,  adgangsbegrenset  gruppe  med  fartøykvoter,  er  delt  opp  i  fire lengdegrupper, 21–28 meter, 15–21 meter, 11–15 meter og under 11 meter. De tre førstnevnte gruppene er inkludert i den såkalte strukturkvoteordningen, som betyr at kvoter fra to fartøyer kan slås sammen når ett av dem tas permanent ut av fisket. Gruppen under 11 meter er pr. i dag  unntatt  fra  strukturkvoteordningen,  men  Regjeringen  har  våren  2014  foreslått  at  denne gruppen  også  skal  inkluderes  i  ordningen.  Fartøyer  i  gruppe  II,  åpen  gruppe,  fisker  på  en gruppekvote. Gruppe II skal gjøre det mulig å fiske i kombinasjon med andre næringer, noe som har vært en vanlig tilpasning i sjøsamiske områder. I de sjøsamiske fjordområdene er den vanligste fartøytypen en sjark under 11 meters lengde, enten i gruppe I (heltidsfiskere) eller gruppe II (deltidsfiskere). Reguleringer av adgangen til fiske for båter under 11 meter i begge grupper, men spesielt i gruppe II, er derfor svært viktige for fisket i de sjøsamiske områdene. </p>
    <p>
      <em type="bold">5.2 Porsanger og Varanger </em>
    </p>
    <p>Måten lokale kystsamfunn håndterer endringer på, og hvorvidt de er i stand til å opprettholde et lokalt fiske, sier noe om hvilke muligheter som finnes for å stå imot endringer som truer eksistensen til disse lokalsamfunnene.  Mange  lokalsamfunn i  fjordområder har  gjennomgått dramatiske endringer de siste 30 årene. Noen av disse endringene ser ut til å være irreversible i en negativ forstand. Men i noen tilfeller kan lokalsamfunnene tilpasse seg, eller til og med dra nytte av disse endringene hvis forutsetningene for dette er til stede.  I  ovennevnte  artikkel  (Broderstad  og  Eythórsson  2014)  gjør  vi  et  skille  mellom mestringsstrategier  som  gjelder  for  en  kortere  periode  (kortere  enn  ti  år)  og tilpasningsstrategier som har et lengre tidsspenn. På kort sikt håndteres endringene lokalt ved at folk finner andre jobber i påvente av bedre tider, slik at de relativt raskt kan returnere til fisket.  Samtidig  kan  myndighetene  gripe  inn  med  krisehemmende  tiltak.  Hvis  endringene framstår  som  varige,  kreves  det  mer  permanente  tilpasninger.  Slike  mer  permanente tilpasninger på lokalsamfunnsnivå krever samhandling med mange aktører også på regionalt og nasjonalt nivå. En forutsetning  for tilpasning  er i  mange tilfeller  at  myndighetene  griper inn  for  å  endre  i  rammebetingelsene.  Vi  vil  ikke  gå  nærmere  inn  på  dette  teoretiske rammeverket her. En dypere analyse av hvordan slike strategier er blitt initiert på ulike nivåer over tid, krever videre forskning.</p>
    <p>
      <em type="bold">5.3 Økologiske endringer </em>
    </p>
    <p>Fjordsystemene  i  Porsanger  og  Varanger  har  gjennomgått  markante  økologiske  endringer gjennom de siste tre tiårene. Kartet under er laget av Anita Maurstad og Jan Sundet (1998). Det er basert på intervjuer med fiskere i 1996, og forteller om aktive gyteplasser for kysttorsk og  skrei  på  midten  av  1990-tallet,  og  om  forlatte  eller  utfiskede  gyteplasser.  Selv  om oversikten over gyteplasser trolig ikke er fullstendig, gir den et oversiktsbilde av utbredelsen av lokal gyting i fjordene og omfanget av utfiskede/forlatte gyteplasser.</p>
    <p>
      <em type="bold">Figur 5.1   Gyteplasser for kysttorsk og skrei ved Finnmarkskysten (Maurstad </em>
    </p>
    <p>
      <em type="bold">og Sundet 1998) </em>
    </p>
    <p>I  begge  fjordene  har  det  skjedd  lignende  endringer,  men  ikke  samtidig.  Ved  hjelp  av intervjuer  fra  Porsanger,  foretatt  av  forskere  i  Fávllis-prosjektene  og  en  analyse  av  et intervjumateriale fra Varanger etter Johan Albert Kalstad (Kalstad, Bjørklund og Eythórsson 2011), kan vi  dele de økologiske endringene i  disse to  fjordene  inn  i  fire kategorier. Det  er snakk  om:  1)  invasjon  av  grønlandssel,  2)  kysttorsk  som  er  blitt  borte,  og  gyteplasser  som</p>
    <p>ikke er mer, 3) reduksjon i tareskog og 4) kongekrabbens inntog. Den sistnevnte endringen ser ut til å være irreversibel.  Tabellen  under  viser  at  de  økologiske  endringene  har  skjedd  til  ulike  tider.  Invasjonen  av grønlandssel skjedde først i Varanger og nesten ti år senere i Porsanger, men grønlandsselen forsvant samtidig fra de to fjordene. Det er også forskjell når det gjelder kysttorsk; i Varanger var den borte i  omtrent  ti  år. Samtidig som  torsken kom  tilbake i Varanger, ble den borte i Porsanger. Etter 25 år er den ikke kommet tilbake, hverken til Olderfjord eller de indre deler av  fjorden,  selv  om  det  kan  være  tegn  til  liv  på  gytefelt  i  ytre  del  av  fjorden.  Tareskogen forsvant  i  begge  fjordene  og  er  delvis  kommet  tilbake  i  Varanger,  men  ikke  i  Porsanger.  I Varanger kom kongekrabben på begynnelsen av 1990-tallet, og det tok ti år før krabben nådde Porsanger. Kongekrabben er antatt å være kommet for å bli.</p>
    <p>
      <em type="bold">5.4 Endringer i fiskeriforvaltning og politikk </em>
    </p>
    <p>Endringer i fiskeripolitikk og forvaltning handler både om større reformer og om tiltak som er spisset mot arter og regioner. Endringene har vært iverksatt basert på varierende motiver som respons på økologiske endringer, ressursvern og fredningsspørsmål, ønske om økt økonomisk inntjening  og  ressursfordelingsspørsmål.  Vi  har  valgt  å  legge  vekt  på  fire forvaltningsendringer som har hatt betydning for lokale fiskerier i de to fjordene.  1)  Innføring av den individuelle fartøykvoteordningen for kystflåten i 1990.  2)  Kondemneringsordningen 2002–2009. 3)  Utviklingen av forvaltningsregimet for kongekrabben 2002–2008. 4)  Etablering av konkrete forvaltningstiltak begrunnet ut fra hensyn til sjøsamisk fiske og samiske lokalsamfunn. Siden  vi  setter  søkelys  på  fartøygruppen  under  11  meter,  har  vi  ikke  sett  spesielt  på virkningene av strukturordningen (muligheten til å slå sammen kvoter), i og med at den ikke har  vært  aktuell  for  denne  fartøygruppen.  Fiskere  og  fiskerisamfunn  må  forholde  seg  til  og respondere  på  endringer  i  fiskeripolitikk  og  forvaltning  i  tillegg  til  økologiske  endringer, endringer i markedet for fisk og mottakssituasjonen i nærområdet. Regional ressurssvikt eller bortfall  av  fiskemottak  kan  derfor  virke  inn  på  utviklingen  lokalt.  I  et  større  statistisk materiale  er  det  mulig  å  se  utslag  av  endringer  i  fiskeripolitikk  og  forvaltning.</p>
    <p>Sammenligningen  mellom  Porsanger,  Tana  og  Nesseby  og  andre  utvalgte  fjordområder  og fiskevær i Finnmark og Nord-Troms viser likheter og ulikheter i tallmaterialet, og kan si noe om hvordan de ulike mestrings- og tilpasningsstrategiene har virket. <em type="bold"> </em></p>
    <p>
      <em type="bold">5.4.1 Fartøykvoteordningen </em>
    </p>
    <p>Fartøykvoteordningen  ble  innført  som  en  respons  på  en  alvorlig  nedgang  i  den  nordøstatlantiske torskebestanden. Vilkåret for å få en såkalt fartøykvote var at fartøyet hadde fisket et visst kvantum torsk i de tre foregående årene fram til 1989. I Finnmark var dette også år med  selinvasjon,  som  førte  til  at  torskefangstene  ble  små.  Dermed  ble  de  fleste småskalafiskerne  i  Finnmark  henvist  til  en  maksimalkvoteordning  (gruppe  II)  som  innebar små fangstmuligheter, spesielt i de første årene etter 1990. Gitt denne situasjonen kunne man forventet en brå nedgang i antall fiskere på begynnelsen av 1990-tallet. Imidlertid ser vi fra tallmaterialet  til  Fiskeridirektoratet  at  nedgangen  i  antall  fiskere  strekker  seg  over  et  lengre tidsrom,  med  en  sterkere  nedgang  i  årene  2000  til  2005.  Fra  figuren  under,  som  viser utviklingen i antall fiskere i kommunene Nesseby, Tana og Porsanger fra 1983 til 2013, går det klart fram at den største nedgangen i antall fiskere i gruppe II kom på 2000-tallet.</p>
    <p><em type="bold">Figur 5.2  Antall fiskere i henholdsvis gruppe I og gruppe II i Nesseby, Tana og Porsanger, 1983–2013 </em>(Fiskeridirektoratet)<em type="bold"> </em></p>
    <p>Når det gjelder Porsanger, viser tallene at det var en betydelig nedgang i antall fiskere også i årene  før  1990.  Senere  skjedde  det  en  jevn  reduksjon.  Nedgangen  i  Porsanger  blant  hovedyrkefiskere (gruppe I) mellom 1988 og 1995 var på 30 %. I samme tidsperiode økte antallet i denne  gruppen  i  Varanger  med  9  %.  Antallet  biyrkefiskere  (gruppe  II)  i  Nesseby  økte  med 125 %; fra 16 til 36 i samme periode. I Porsanger gikk antall gruppe II-fiskere ned med vel 10 %, i perioden, fra 38 til 34 fiskere. I Tana gikk antallet hovedyrkefiskere ned fra 39 til 27 (– 31 %)  i  perioden  1988–1995.  Antallet  biyrkefiskere  i  Tana  økte  samtidig  fra  34  til  42 (+34 %). I hele Finnmark ble antallet hovedyrkefiskere i samme periode redusert fra 2222 til 1650,  en  nedgang  på  26  %,  mens  antall  deltidsfiskere  økte  med  9  %,  fra  701  til  765. Utviklingen  i  Nesseby  var  derfor  utypisk  sammenlignet  med  resten  av  Finnmark,  mens Porsanger og Tana var nærmere fylkesgjennomsnittet.</p>
    <p>Fra  1995  til  2005  var  det  stor  nedgang  i  gruppe  II  både  i  Porsanger  og  Varanger,  på henholdsvis 80 % og 74 %. I denne perioden ble antall hovedyrkefiskere i Porsanger nesten halvert. I Nesseby var det en reduksjon på 20 % i denne gruppen.  Figur  5.2  viser  imidlertid  at  utviklingen  tok  en  ny  vending  i  årene  2010–2012.  Nedgangen snudde i alle de tre kommunene; det ble flere fiskere i både gruppe I og gruppe II. Vi kommer tilbake til årsakene til dette.  Figur 5.3 viser utviklingen i antall fiskere totalt, for hele Finnmark fra 1980 til 2011. Hvis det var slik at et stort antall fiskere brått ble <span type="quote">«kastet på land»</span> i 1990, kunne man forvente en klar nedgang i antall fiskere like etter. Men man kan ikke lese en brå nedgang umiddelbart etter innføringen av fartøykvotesystemet. Derimot ser vi en relativt jevn nedgang fra 1980-tallet og fram til 2008. Nedgangen ser ut til å gå raskere i perioden 2000 til 2008 sammenlignet med årene etter 1990. En årsak kan være endringer i fartøykvotesystemet på 2000-tallet som gjorde det mulig å slå sammen kvoter (strukturordningen), som først gjaldt fartøyer ned til 15 meters lengde, og senere ned til 11 meter. I tillegg ble det gjennomført en kondemneringsordning i årene  2002  til  2009  for  fartøyer  under  15  meter.  Både  strukturordningen  og kondemneringsordningen  førte  til  at  mange  fartøyer  ble  tatt  ut  av  fisket.  Med  færre fiskefartøyer  blir  det  rimeligvis  behov  for  færre  fiskere.  Hensikten  med  innføring  av strukturkvoter og kondemnering  av mindre fartøyer har også vært å øke produktiviteten for arbeidskraften  i  fiskeflåten.  En  bieffekt  av  slike  ordninger  som  ensidig  fokuserer  på fiskeflåtens effektivitet, er at enkelte fiskerisamfunn blir tappet for kvoter og fartøyer, slik at det økonomiske grunnlaget for hele lokalsamfunn faller bort. Hvis regjeringens forslag om å utvide  strukturkvoteordningen  til  også  å  gjelde  fartøygruppen  under  11  meter  blir gjennomført,  vil  denne  trenden  utvilsomt  forsterkes.  Det  medfører  større  uforutsigbarhet  og samfunnsøkonomiske  tap  for  de  involverte  lokalsamfunn  og  kommuner.  Statistikken  som presenteres  i  følgende  avsnitt,  viser  en  drastisk  nedgang  i  antall  fiskere  og  fartøy  under  11 meter  i  kyst-  og  fjordkommuner  i  Finnmark  og  Nord-Troms.  Spesielt  i  tiden  etter årtusenskiftet  har  denne  utviklingen  skutt  fart,  med  unntak  av  ett  område, <span type="quote">«kongekrabbeområdet»</span>  øst  for  Nordkapp.  Nedgangen  skyldes  til  dels  aktive  tiltak  for  å redusere  antall  båter  i  gruppen  under  11  meter  (kondemneringsordningen  2002–2009),  men slike tiltak forklarer bare en del av reduksjonen.</p>
    <p>
      <em type="bold">5.4.2. Kondemneringsordningen 2002–2009 </em>
    </p>
    <p>For fartøygruppen under 15 meter, og spesielt gruppen under 11 meter som ikke er inkludert i strukturordningen, fikk kondemneringsordningen stor betydning. Et fond, finansiert  både av staten direkte og en avgift på fiskeflåten, kjøpte ut eldre fiskebåter med den hensikt å fjerne dem fra aktivt fiske. I Finnmark ble 98 fartøyer kjøpt ut på denne måten i perioden 2002 til 2009. Disse utgjorde 20 % av deltakeradgangene i torskefisket i den aktuelle fartøygruppen. Kondemneringene  i  Finnmark  kostet  52,8  millioner,  nesten  en  fjerdedel  av  kostnaden  ved kondemneringsordningen  på  landsbasis.  Figur  5.4  viser  utviklingen  i  antall  registrerte fiskefartøyer i  den minste  gruppen, båter under 10 meters lengde, i  perioden 1995 til  2011. Den viser at denne gruppen ble mer enn halvert i antall fra 2002 til 2008, en nedgang på ca. 600 båter. Det er derfor tydelig at selv om virkningene av kondemneringsordningen er en del av  forklaringen,  utgjør  kondemnerte  båter  ikke  mer  enn  10–15  %  av  de  båtene  som  er forsvunnet ut av statistikken i løpet av de ovennevnte seks årene.</p>
    <p>Med tanke på den dramatiske nedgangen i antall små fiskebåter i Finnmark på 2000-tallet er det interessant å spørre hvordan nedgangen, både i antall båter og fiskere, er fordelt mellom sjøsamiske fjordområder og fiskevær på kysten. Figur 5.5 viser utviklingen i antall fiskere i to fiskevær  i  Øst-Finnmark,  Båtsfjord  og  Berlevåg  for  1985–2011.  Denne  kan  sammenlignes med figur 5.2, som viser tilsvarende tall for fjordkommunene Porsanger, Tana og Nesseby. I motsetning  til  fjordkommunene  viser  tallene  for  fiskeværene  en  brå  nedgang  i  antall hovedyrkefiskere umiddelbart etter at fartøykvotesystemet ble innført i 1990, men deretter et relativt stabilt antall fra 1995 til 2011, gruppe I og gruppe II sett under ett.</p>
    <p>
      <em type="bold">Figur 5.5   Antall fiskere i henholdsvis gruppe I og gruppe II i Berlevåg og Båtsfjord i 1983–2013 (Fiskeridirektoratet) </em>
    </p>
    <p>Figur 5.6 viser at antallet båter under 11 meter i Båtsfjord og Berlevåg holder seg noenlunde konstant  og  viser  en  svak  økning  fra  og  med  2009–2010.  Den  nærliggende  forklaringen  er kongekrabbefisket  som  vi  skal  komme  tilbake  til.  Imidlertid  er  ikke  økningen  i  antall  båter like stor som for båter under 11 meter i Nesseby, Tana og Porsanger, jf. figur 5.13.</p>
    <p>For å undersøke om trendene vi ser for Porsanger, Tana og Nesseby (figur 5.2) også gjelder andre kyst- og fjordkommuner i Finnmark, har vi sett på tilsvarende tall for tre kommuner i Vest-Finnmark:  Hasvik,  Loppa  og  Alta  (figur  5.7).  Felles  for  disse  kommunene  (som  for Nesseby,  Tana  og  Porsanger)  er  at  det  ikke  er  registrert  noen  nedgang  i  antall  registrerte fiskere  i  de  tre  første  årene  etter  1990.  Fra  1994  til  2000  var  det  sterk  nedgang  i  antall heltidsfiskere i alle tre kommuner, og nedgangen har fortsatt fra år til år fram til 2011 i Hasvik og Loppa. I de tre kommunene økte antall deltidsfiskere (gruppe II) en del på 1990-tallet, men falt brått etter 2000. Figur 5.8 viser at det har vært en jevn nedgang i antall fiskefartøy under 11 meter i  disse tre kommunene i  Vest-Finnmark.  I denne figuren  er båtgruppene under 10 meter og mellom 10 og 10,99 slått sammen.</p>
    <p><em type="bold">Figur 5.7   Antall fiskere i henholdsvis gruppe I og gruppe II i Hasvik, Loppa og Alta i 1983–2013 (Fiskeridirektoratet) </em>I Kåfjord falt antall fiskere i gruppe I sterkt i årene før 1990, men stabiliserte seg i årene fra 1990 til 2000. Fra 2000 til 2012 har det igjen vært sterk nedgang i denne gruppen. I Kåfjord var det  en markert økning i  gruppe II i årene rundt 1990, men etter 1994 har det også vært sterk  nedgang  i  gruppe  II.  I  Storfjord  og  Lyngen  har  det  vært  en  lignende  tendens,  med gradvis nedgang i begge grupper.  </p>
    <p>
      <em type="bold">Figur 5.11 Antall fiskere i gruppe I og gruppe II i Kåfjord, Storfjord og Lyngen (Fiskeridirektoratet) </em>
    </p>
    <p>Til tross for lokale variasjoner er det klare likhetstrekk mellom utviklingen i antall fiskere og fartøy under 11 meter i  alle fjordkommunene i utvalget, med unntak av Porsanger, Tana og Nesseby,  som  har  en  klar  økning  i  både  antall  fiskere  og  fartøy.  Disse  kommunene  er  i området øst for Nordkapp, et område med kommersiell fangst av kongekrabbe.</p>
    <p>
      <em type="bold">5.4.3 Forvaltningsregimet for kongekrabben </em>
    </p>
    <p>I figur 5.2 så vi en plutselig økning i antall fiskere i Porsanger og Nesseby i årene 2010–2012. Økningen står i  kontrast til  trenden i  kommunene lenger vest  i  Finnmark og i  Nord-Troms. Den  mest  nærliggende  forklaringen  på  økningen  i  antall  fiskere  i  Porsanger  og  Nesseby  er tilgangen  på  kongekrabbe,  og  spesielt  det  nye  reguleringsregimet  for  kongekrabbe  øst  for Nordkapp, som ble innført i 2008.</p>
    <p>Siden Russland gjorde krav på eierskap til bestanden av kongekrabbe, ble ikke kommersielt fiske av den tillatt i Norge før i 2002. Fra 1994 til 2002 fikk likevel noen fiskere fra Nesseby og nabokommunene muligheten til å delta i et såkalt forskningsfiske. I Porsanger startet ikke kongekrabbefisket opp før i 2005. I dag er kommersielt fiske etter kongekrabbe tillatt øst for Nordkapp.  Dette  kommersielle  fisket  ble  fra  2008  åpnet  for  små  båter  under  11  meter, hjemmehørende i kommunene fra Nordkapp og østover. Det tidligere kravet om at man måtte kunne dokumentere fangst av en viss mengde torsk i Øst-Finnmark for å kvalifisere til å delta i krabbefisket, ble dermed avskaffet. Denne endringen kom i stand etter press fra småskalafiskere,  fra  Sametinget,  som  vektla  nærhets-  og  avhengighetsprinsippet,  og  fra  den  samiske fiskeri- og fangstorganisasjonen Bivdi. Det særegne ved denne ordningen er at den favoriserer de små båtene fra en bestemt region. Av figur 13 ser vi hvordan antallet båter under 11 meter siden 2008 har økt i Nesseby, Tana og Porsanger. Båtgruppene under 10 meter og mellom 10 og 10,99 er her slått sammen. <em type="bold"> </em></p>
    <p>Kongekrabbefisket  lar  seg  kombinere  med  torskefisket  fordi  de  to  fiskeriene  skjer  til  ulike tider. Muligheten til  å kombinere to  typer fiske som  skaper inntekter gjennom  større del  av året, er åpenbart årsaken til at det har skjedd en økning i antall fiskere i Øst-Finnmark, noe vi ser  av  figur  5.2.  Figur  5.14  viser  fangstverdi  av  kongekrabbe-  og  torskefiske  tatt  fra  båter under 11 meter som er landet i Porsanger, Tana og Nesseby. Her ser man et tydelig utslag av reguleringsendringen  i  2008  for  Porsanger  allerede  fra  første  år.  I  2012  og  2013  har landingene  av  kongekrabbe  klart  større  verdi  i  Porsanger  og  Tana  enn  torskelandingene. Samlet  sett  er  det  kun  i  Nesseby  at  landingene  av  torsk  er  større  eller  på  samme  nivå  som kongekrabbelandingene,  samtidig  som  landingene  av  kongekrabbe  var  store  de  første  årene etter at dette fisket startet.</p>
    <p>Figur 5.15 viser fangstverdien av torskefisket fra båter under 11  meter hjemmehørende i de samme  tre  kommunene.  I  2013  ser  vi  av  figur  5.14  at  det  ikke  er  landet  torsk  i  Porsanger, likevel  er  fangstverdien  av  torsk  fra  fartøy  registrert  i  Porsanger  i  overkant  av  3  millioner. Med unntak av en svært liten andel i 2013 landes det heller ikke torsk i Tana. Men figur 5.15 viser en fangstverdi av torsk på i overkant av 6,1 millioner i 2012 og 5,5 millioner i 2013 fra båter hjemmehørende i Tana.</p>
    <p>
      <em type="bold">5.4.4   Andre forvaltningstiltak begrunnet ut fra hensyn til  sjøsamisk fiske og samiske lokalsamfunn </em>
    </p>
    <p>I  tillegg  til  kongekrabbereguleringene,  som  må  sies  å  være  etablert  blant  annet  med begrunnelse i lokale og samiske fjordfiskehensyn, ble fjordlinjene innført i 2004 for å verne kysttorsken, som er en rødlistet bestand. Fiske med snurrevad og andre aktive redskaper ble i utgangspunktet forbudt innenfor fjordlinjene, noe som også var et gammelt fjordfiskekrav. I Fiskeri- og kystdepartementets forskrift av 26.01.2013 heter det at det er forbudt for fartøy på eller  over  15  meter  å  fiske  innenfor  fjordlinjene  som  er  angitt  i  forskriften.  Videre  er  det forbudt å fiske med snurrevad på kysttorskens gyte- og oppvekstområder i fjordene. Kartene under  fra  Fiskeri-  og  kystdepartementet  (2010)  viser  fjordlinjene  i  Øst-Finnmark  og  VestFinnmark og Nord-Troms.</p>
    <p>
      <em type="bold">Figur 5.19 Fjordlinjer i Finnmark og Nord-Troms </em>
    </p>
    <p>I 2011 inngikk fjordlinje-ordningen som en del av en avtale mellom Sametinget og Fiskeri- og kystdepartementet.  Fjordlinjene  står  imidlertid  under  press,  i  2013  ble  det  gjort  en  rekke unntak fra forbudet mot større fartøyer, og det har vært tatt til orde for å fjerne fjordlinjene, med  et  unntak  av  områder  med  samisk  befolkning  i  Nord-Norge.  Fjordlinjene  og  mulige dispensasjoner  fra  forbud  mot  større  båter  og  aktive  redskaper  innenfor  dem  var  den  første store saken som ble tatt opp til behandling i Fjordfiskenemnda, et rådgivende organ som ble opprettet i 2013 som en del av oppfølgingen av Kystfiskeutvalgets innstilling (NOU 2008:5). Fjordfiskenemda har seks medlemmer, hvorav tre er utpekt av Sametinget og de øvrige av de tre nordligste fylkeskommunene.</p>
    <p>Som en del av regjeringens oppfølging av Kystfiskeutvalgets innstilling ble det også satt av et tilleggskvantum på 3000 tonn torsk til fordeling på fartøy under 11 meter i virkeområdet for Sametingets  tilskuddsordninger  til  næringslivet  (STN-området).  Det  betyr  i  praksis  at  de minste båtene i STN-områder i de siste årene har fått økte fangstrettigheter på opp til 12 tonn torsk for hver båt. Fjordlinjer og muligheter til økt torskefangst for den minste fartøygruppen i de  samiske  områdene  har  utvilsomt  hatt  en  positiv  effekt,  men  disse  tiltakene  har  ikke  gitt synlige  utslag  i  statistikken  over  antall  fiskere  og  fiskebåter,  slik  som  vi  kan  lese  ut  av statistikken  for  <span type="quote">«kongekrabbeområdet»</span>.  Grunnene  til  at  dette  ikke  har  slått  ut  i  statistikken, kan  være  flere,  blant  annet  prisfall  på  torsk,  og  ikke  minst  mangel  på  fiskemottak  i  mange fjordområder.  De  siste  to  tiårene  har  nedgangen  i  antall  mottaksstasjoner  i  stadig  større  grad  begrenset utviklingen  av  fjordfiske.  For  å  motvirke  dette  har  Norges  Råfisklag,  kommuner  og Sametinget støttet utviklingen av lokale mottaksanlegg i kystsamiske områder. Dette arbeidet har  utvilsomt  gitt  resultater  i  noen  områder,  men  med  konsentrasjon  i  fiskeindustrien  og avvikling av stadig flere fiskeindustribedrifter har det mange steder vært en stor utfordring å opprettholde lokale mottak, som er avhengige av leveringsavtaler med større industribedrifter. Sametinget og den nye Fjordfiskenemnda har i det siste tatt opp mottakssituasjonen, som nå synes  å  være  den  største  flaskehalsen  for  positiv  utvikling  av  fjordfisket  i  de  samiske områdene.</p>
    <p>
      <em type="bold">5.5   Konklusjon </em>
    </p>
    <p>Vi har i denne artikkelen sett på utviklingen i kyst- og fjordfisket i kommuner med sjøsamisk befolkning i Finnmark og Nord-Troms, ut ifra Fiskeridirektoratets statistikk over fangster og antall mindre fiskefartøyer og SSBs statistikk over antall fiskere etter kommune. Med en del lokale variasjoner gir tallene inntrykk av at den samlede nedgangen i antall fiskere i de første årene  etter  innføring  av  fangstkvoter  i  kystflåten  i  1990  har  vært  mindre  en  forventet,  men overgangen  fra  fiske  som  hovedyrke  (gruppe  I)  til  biyrke  (gruppe  II)  i  disse  årene  kommer tydelig til uttrykk i flere av kommunene. Et gjennomgående trekk er at nedgangen har fortsatt, og at den har skutt fart etter 2000 for begge grupper fiskere, spesielt gruppe II. Et unntak fra dette  generelle  bildet  er  fiskeriene  i  <span type="quote">«kongekrabbeområdet»</span>  –  fjordkommuner  øst  for Nordkapp.  Der  har  antall  båter  under  11  meter,  antall  fiskere  og  fangstverdi,  både  når  det gjelder kongekrabbe og torsk, økt i tiden etter 2008.  Vi  har  forsøkt  å  se  sammenhenger  mellom  statistiske  trender  og  endringer  i rammebetingelsene  for  småskalafisket  i  de  sjøsamiske  områdene  i  de  senere  årene,  spesielt når det gjelder fiskeripolitikk og reguleringstiltak. Begrunnelsene for tiltakene har vært ulike, noen  har  vært  gjennomført  for  å  styrke  bosettingen  i  de  sjøsamiske  områdene,  noen  er begrunnet  med  ressursvern,  mens  andre  har  til  hensikt  å  øke  produktivitet  og  lønnsomhet  i fiskeflåten.  Kondemneringsordningen,  som  hører  til  den  siste  kategorien,  har  hatt  tydelig effekt  i  form  av  et  redusert  antall  båter  under  11  meter,  men  kan  likevel  bare  forklare  en mindre  del  av  den  sterke  nedgangen  i  denne  gruppen.  Endringene  i  forvaltningsregimet  for kongekrabbe i 2008 er det tiltaket som gir tydeligst utslag i statistikken, i form av økt aktivitet og  vekst  i  fjordfisket  i  området  øst  for  Nordkapp.  Tiltakene  som  ble  satt  i  verk  som oppfølging av Kystfiskeutvalgets innstilling, spesielt økte torskerettigheter for flåten under 11 meter i samiske områder, har utvilsomt hatt en positiv effekt, men denne effekten ser ut til å motvirkes  av  at  andre  rammebetingelser  har  utviklet  seg  negativt,  spesielt  gjelder  det mottakssituasjonen  i  fjordkommunene.  Så  langt  har  disse  tiltakene  ikke  gitt  noen  synlige utslag på statistikken.  Utviklingen i Øst-Finnmark viser at fjordfiske fortsatt kan framstå som et attraktivt yrkesvalg, og  en  livskraftig  næring  hvis  rammebetingelsene  legges  til  rette.  Samtidig  viser  tallene  for Finnmark og Nord-Troms sett under ett at utviklingen i småskalafisket har vært urovekkende negativ over lengre tid. Løsningen er etter vårt syn ikke å innføre strukturkvoter for de minste båtene  –  noe  som  vil  redusere  denne  flåtegruppen  ytterligere  og  fjerne  fiskerettigheter  fra lokalsamfunnene  i  fjordene.  Den  største  utfordringen  med  tanke  på  å  styrke  grunnlaget  for bosettingen  i  de  sjøsamiske  fjordområdene  er  derimot  å  løse  mottaksproblemene,  slik  at småskalafiskerne har sikre og forutsigbare leveringsmuligheter i sitt nærområde.</p>
  </body>
</document>
