<document xml:lang="nob" id="no_id"><header><title>Sysselsetting i STN-området</title><genre code="science"/><author><unknown/></author><wordcount>1979</wordcount><conversion_status type="standard"/><availability><license type="standard"/></availability><origFileName>http://samilogutmuitalit.no/sites/default/files/publications/3.sysselsetting_i_stn-omraadet.pdf</origFileName><parallel_text xml:lang="sma" location="3_fasseldimmie_sdj_dajvesne.pdf"/><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision: 154948 $; </version></header><body><p><em type="bold">3   Sysselsetting i STN-området </em></p>
<p><em type="bold">Gunnar Claus</em>, Seksjon for arbeidsmarkedsstatistikk, Statistisk sentralbyrå, Oslo  </p>
<p><em type="italic">Sammendrag </em></p>
<p><em type="italic">Den  registerbaserte  sysselsettingsstatistikken  fra  4.  kvartal  2012  viser  at  sysselsettingen  i STN-områdene fordeler seg annerledes enn sysselsettingen ellers i landet. Vi har her forsøkt å vise særtrekk i STN-området ved å fordele sysselsetting etter næring, kjønn, alder, utdanning og ulike andre kriterier. Hovedtrekkene er at sysselsettingsprosenten i STN-området er lavere enn landsgjennomsnittet, men varierer. Den lå over landsgjennomsnittet for eldre personer i STN-området, og markant lavere for yngre grupper i befolkningen. Det var en høyere andel i STN-området  som  jobbet  i  primærnæringene,  og  andelen  med  høyere  utdanning  var  lavere enn  landsgjennomsnittet.  I  STN-området  var  andelen  sysselsatte  med  høyere  utdanning omtrent dobbelt så høy blant kvinner som blant menn.  </em></p>
<p><em type="italic">Fordelt  på  de  ulike  områdene  innenfor  Norge  nord  for  Saltfjellet  ser  man  at  det  var  store variasjoner i de ulike variablene, og STN-delområdene viser ikke like entydige tendenser. </em></p>
<p><em type="bold">3.1 STN-området </em></p>
<p>Denne artikkelen omhandler litt av grunnlaget som finnes av sysselsettingsstatistikk for ulike geografiske  områder.  Bosatte  og  sysselsatte  personer  i  alderen  15–74  år  i  virkeområdet  for Sametingets  tilskuddsordninger  til  næringslivet  (STN)  er  det  geografiske  området  vi  skal  se nærmere på.</p>
<p>STN-området  omfatter  lokalsamfunn  som  vurderes  som  betydningsfulle  for  å  bevare  og videreutvikle samisk kultur og næringsliv, og Sametinget disponerer særskilte virkemidler for disse områdene. Området har fra og med 1.1.2012 omfattet 21 hele kommuner og deler av 10 kommuner  nord  for  Saltfjellet.  STN-området  utgjør  nesten  60  prosent  av  Norges  areal  nord for  Saltfjellet  og  litt  over  14  prosent  av  befolkningen  i  det  samme  området.  En  omfattende presentasjon  av  STN-området  med  kart,  tabeller,  endringer  over  tid,  hvilke  kommuner  og områder  som  er  med,  og  mye  annet  finnes  i  SSB-publikasjonen  2014/1  <span type="quote">«Samisk  statistikk 2014»</span>.</p>
<p>I tabeller og figurer vil STN-området bli sammenlignet med to andre områder. Det ene er et område  som  skal  representere  lignende  bosetning.  Det  omfatter  alle  områder  nord  for Saltfjellet,  men  ikke  STN-området,  og  heller  ikke  de  fire  folkerike  kommunene  Tromsø, Bodø,  Harstad  og  Alta.  Det  andre  sammenligningsområdet  er  <span type="quote">«hele  landet»</span>.  Dette  området inkluderer STN-området og <span type="quote">«nord for Saltfjellet»</span>-området.</p>
<p>Norge  nord  for  Saltfjellet  deles  inn  i  ti  geografiske  områder  fordelt  på  de  tre  nordligste fylkene. Seks av disse er STN-områder. Fordelt fylkesvis er det fem områder i Finnmark (tre STN-områder), tre i Troms (to STN-områder) og to i Nordland (ett STN-område).</p>
<p><em type="bold">3.2 Sysselsetting </em></p>
<p>Tabell 3.1 viser noen generelle trekk ved sysselsettingen i de ulike områdene. Kort kan man si at  STN-området  samlet  hadde  lavere  sysselsettingsprosent,  litt  lavere  sysselsetting  blant kvinner,  flere  sysselsatte  innen  primærnæringene,  færre  med  universitet/høyskole,  færre pendlere,  færre  innvandrere,  og  at  de  sysselsatte  var  litt  eldre  sammenlignet  med  landet  sett under ett. STN-området  samlet  målt  mot øvrige områder nord for Saltfjellet  viste de samme tendensene, med unntak av pendlerandelen.</p>
<p>Andelen som var sysselsatt i STN-området, er lavere enn i Norge sett under ett, og også lavere enn  sammenligningsområdet  nord  for  Saltfjellet  i  2012.  Dette  gjelder  også  når  vi sammenligner kvinner og menn hver for seg. Ser vi på de enkelte delområdene innenfor STNområdet,  varierte  det  ganske  mye.  For  eksempel  var  sysselsettingsprosenten  blant  kvinner  i STN-området  i  nordre  Nordland  57,7  prosent,  noe  som  var  åtte  prosentpoeng  lavere  enn sysselsettingsprosenten  for  Norge  sett  under  ett.  Kvinner  i  STN-området  i  indre  Finnmark, derimot, hadde en sysselsettingsprosent på 67,6. Dette var nesten to prosentpoeng høyere enn landstallet.  Indre  Finnmark  var  også  det  eneste  av  de  viste  områdene  der  kvinner  hadde høyere sysselsettingsprosent enn menn i 2012.</p>
<p>Differansene i sysselsettingsprosentene mellom de tre områdene var relativt stabile i perioden</p>
<p>2002  til  2012.  Verdien  for  STN-området  samlet  har  ligget  cirka  fem  prosentpoeng  under landstallet  i  denne  tiårsperioden.  Dette  kan  tyde  på  at  hendelser  som  påvirker  den  nasjonale</p>
<p>sysselsettingen, også ser ut til å slå ut tilsvarende i STN-området.</p>
<p><em type="bold">3.3 Sysselsetting – næringsfordeling og gjennomsnittsalder  </em></p>
<p>Sysselsettingen i Norge har økt med tre prosent fra 2008 til 2012. I samme periode har Norges befolkning økt mer. For STN-området har ikke antall bosatte personer endret seg nevneverdig i samme periode, men antall sysselsatte personer har gått ned med to prosent.</p>
<p><em type="italic">Primærnæringene </em></p>
<p>Sysselsettingen  i  jordbruk  og  fiske  utgjorde  omkring  10  prosent  av  de  sysselsatte  i  STN- området  i  2012,  og  for  landet  samlet  utgjorde  disse  næringene  noe  over  to  prosent. Primærnæringenes  andel  har  sunket  fra  2008  til  2012  både  for  STN-området  og  landet  som helhet.</p>
<p><em type="italic">Offentlig administrasjon </em></p>
<p>Prosentandelen av de sysselsatte som i 2012 jobbet innen offentlig administrasjon, var høyere</p>
<p>i STN-området enn i landet som helhet. Fra 2008 til 2012 har antall sysselsatte innen offentlig</p>
<p>administrasjon økt både i STN-området (6 prosent) og landet som helhet (12 prosent).</p>
<p>Det  samme  gjelder  to  andre  næringer  der  det  offentlige  er  en  betydelig  arbeidsgiver: undervisning  og  helse/omsorg.  Offentlig  ansatte  utgjør  en  høyere  prosentandel  av  de</p>
<p>sysselsatte  i  STN-området,  og  det  er  lavere  vekst  i  antall  sysselsatte  i  STN-området  enn  for</p>
<p>landet som helhet.</p>
<p><em type="italic">Industri og fiske/fangst/fiskeoppdrett </em></p>
<p>Tabell  3.3  viser  at  STN-området  hadde  en  oppgang  i  sysselsettingen  i  industrien.  Denne oppgangen skyldes sannsynligvis endret definisjon av de ansatte innen <span type="quote">«slakting av fisk»</span>. Før</p>
<p>2012 var disse plassert under <span type="quote">«Fiske, fangst og fiskeoppdrett»</span> (eller mer presist  <em type="italic">«produksjon </em></p>
<p><em type="italic">av  matfisk,  bløtdyr,  krepsdyr  og  pigghuder  i  hav-  og  kystbasert  akvakultur»</em>,  næringskode </p>
<p>03.211). Fra og med 2012 er sysselsatte innen  <span type="quote">«slakting av fisk»</span>  flyttet til industri, innenfor</p>
<p>undergruppen  <span type="quote">«slakting,  bearbeiding  og  konservering  av  fisk  og  fiskevarer  ellers»</span> (næringskode 10.209). Denne definisjonsendringen gjør det vanskelig å tolke endringstallene.</p>
<p><em type="italic">Sysselsattes alder </em></p>
<p>Gjennomsnittsalderen  for  sysselsatte  i  STN-området  i  2012  var  43,4  år.  Det  er  nesten  to  år høyere  enn  landsgjennomsnittet.  Gjennomsnittsalderen  i  STN-området  var  høyest  for sysselsatte  innen  fiske,  fangst  og  fiskeoppdrett,  og  lavest  innen  detaljhandelen.  I  disse  to næringene  var  gjennomsnittsalderen  henholdsvis  46,5  og  35,8  år.  Innen  jordbruk  var gjennomsnittsalderen lavere i STN-området enn i de to andre geografiske områdene. I denne næringen  var  gjennomsnittsalderen  46,2  år,  noe  som  var  1,6  år  lavere  enn landsgjennomsnittet.  For nesten alle næringer har gjennomsnittsalderen økt fra 2008 til 2012. Dette gjelder for alle de  tre  geografiske  områdene.  Unntaket  er  fiske,  fangst  og  fiskeoppdrett  og  delvis  offentlig administrasjon  og  forsvar,  der  gjennomsnittsalderen  har  gått  ned  med  noen  måneder. Pensjonsreformen som ble innført fra 1. januar 2011, har blant annet som formål å stimulere folk til å stå lenger i arbeid, og kan være en viktig årsak til at gjennomsnittsalderen har gått opp.  Bedre  helse,  høyere  utdanning  og  økt  kvinneandel  har  også  på  ulike  måter  påvirket gjennomsnittsalderen blant de sysselsatte.</p>
<p>Figur  3.2  viser  andelen  sysselsatte  personer  fordelt  på  femårige  alderstrinn  for  de  tre geografiske områdene i 2012. Den viser for eksempel at 7,7 prosent av de sysselsatte i STNområdet  var  i  alderen  30–34  år.  For  landet  samlet  sett  var  10,5  prosent  av  de  sysselsatte  i alderen  30–34  år.  Hovedtrekkene  i  figuren  viser  at  STN/Norge  nord  for  Saltfjellet  hadde høyere  andel  av  de  sysselsatte  i  den  yngste  aldersgruppen  (15–19  år)  og  de  eldste aldersgruppene  (over  45  år).  I  aldersgruppen  20–44  år  lå  andelene  i  hovedsak  under tilsvarende andeler for Norge samlet sett. STN-området skiller seg ut med at de hadde lavest andel av de sysselsatte i de to aldersgruppene fra 25–34 år, og høyest andel sysselsatte i de tre aldersgruppene over 55 år, sammenlignet med de to andre områdene.</p>
<p><em type="bold">3.4 Sysselsetting og utdanning </em></p>
<p>Utdanningsnivået  hos  sysselsatte  varierer  i  de  tre  geografiske  områdene.  Andelen  av  de sysselsatte  i  Norge  som  hadde  universitets-/høyskoleutdanning,  var  36  prosent  for  fjerde kvartal  2012.  I  STN-området  var  tilsvarende  andel  25  prosent.  Andelen  som  hadde videregående skole som høyeste utdanning, var relativt lik i de tre områdene, og lå på 42 til 45 prosent, der øvrige områder nord for Saltfjellet hadde den høyeste andelen.</p>
<p>Figur  3.3  viser  samlet  andel  kvinner  og  menn  med  høyere  utdanning,  og  hvordan  disse fordeler seg etter aldersgrupper. Den røde heltrukne linjen viser hvordan de 4 327 kvinnene i STN-området med høyere utdanning i tabell 3.5 fordeler seg etter alder. Ut fra figuren kan vi se at litt over 14 prosent av kvinnene med høyere utdanning i STN-området var i alderen 35– 39 år. Tilsvarende var det bare litt over 10 prosent av mennene med høyere utdanning som var i  samme  aldersgruppe.  I  figuren  ser  vi  videre  at  i  de  eldre  aldersgruppene  er  fordelingen motsatt. Nesten 12 prosent av mennene i STN-området med høyere utdanning var i alderen 60 til  64  år.  Tilsvarende  for  kvinner  var  litt  over  seks  prosent.  Generelt  ser  vi  at  kvinner  med høyere  utdanning  hadde  høyere  andeler  i  unge  aldersgrupper  enn  tilsvarende  for  menn.  For landet  sett  under  ett  var  det  tilsvarende  tendenser,  men  forskjellen  mellom  kjønnene  var mindre.</p>
<p><em type="bold">3.5 Om statistikkgrunnlaget </em></p>
<p>Grunnlaget for tabeller og figurer er Statistisk sentralbyrås registerbaserte sysselsettingsstatistikk  for  4.  kvartal  det  enkelte  år.  Populasjonen  omfatter  bosatte  personer 15–74  år  som  har  utført  arbeid  av  minst  én  times  varighet  i  referanseuken,  eller  som  var midlertidig fraværende fra slikt arbeid. Denne statistikken er basert på flere ulike registre med ulik  presisjon.  For  personer  i  små  jobber,  frilansere,  ordførere,  en  del  næringsdrivende  og noen  andre  grupper  kan  tallene  være  litt  upresise.  Om  og  hvordan  dette  slår  ut  i  forhold  til tabeller og figurer i denne artikkelen, er ikke undersøkt. Mer statistikk om sysselsatte, og mer om datagrunnlaget finnes på ssb.no/regsys.</p>
<p>Opplysninger om STN-området og annet som ikke er hentet fra sysselsettingsstatistikken, er i hovedsak hentet fra ssb.no/befolkning/statistikker/samisk.</p>
<p><em type="italic">Definisjon av høyere utdanning </em></p>
<p><em type="italic">Universitets-/høyskoleutdannelse, lavere nivå </em></p>
<p type="listitem">–  Alle som  har fullført  en universitets- og høgskoleutdannelse av  en varighet  på inntil fire år fram til 1997/98.</p>
<p type="listitem">–  Alle som har fullført 120 studiepoeng eller mer i universitets- og høgskolesystemet fra og med 1998/99, men som ikke har fullført en høyere gradsutdannelse.</p>
<p><em type="italic">Universitets-/høyskoleutdannelse, høyere nivå </em></p>
<p type="listitem">–  Alle som har fullført en universitets- og høyskoleutdannelse på mer enn fire år.</p>
<p type="listitem">–  Alle som har fullført en forskerutdannelse uansett periode.</p>
<p>Mer  utdanningsstatistikk  og  definisjoner  knyttet  til  utdanningsstatistikk  finnes  på</p>
<p><em type="italic">www.ssb.no/utdanning/statistikker/utniv/aar/.</em> </p>
<p><em type="bold">3.6 Flere tilnærminger basert på sysselsettingsstatistikken </em></p>
<p>I  denne  artikkelen  er  det  valgt  figurer  og  tabeller  for  å  belyse  noen  få  utvalgte  temaer  ved hjelp av SSBs sysselsettingsstatistikk. Underveis har mange ideer blitt lagt til side. De omtalte temaene  kan  beskrives  grundigere  ved  å  ta  med  flere  dimensjoner,  som  yrke,  arbeidstid, utdanningstype,  antall  ansatte  hos  arbeidsgiver,  sivilstatus  osv.  For  å  danne  seg  et  mer omfattende bilde av utviklingen av sysselsettingen i STN-området kan man også gå videre på noen av områdene nevnt nedenfor.</p>
<p><em type="bold">Analyser av enkeltnæringer </em>Finnes  det  næringer  som  går  bra  i  STN-området?  Hvor  er  disse?  Er  det  næringer  som forsvinner? Hvor blir det av de sysselsatte? </p>
<p><em type="bold">Enkeltnæringer/områder som er satsningsområder </em>Er  det  næringer/områder  som  har  fått  særskilt  støtte/oppfølging?  Hvordan  har  det  gått  med disse?  Øker  sysselsettingen?  Man  kan  se  på  utviklingen  i  sysselsettingen  i  enkeltnæringen over tid fordelt på ulike geografiske områder. </p>
<p><em type="bold">Sysselsetting innen offentlig sektor </em>Hvor stor er offentlig sektor? Har andelen endret seg? Hvem jobber der?  </p>
<p><em type="bold">Hvordan er utviklingen i antall arbeidsplasser i STN-området? </em>Denne  artikkelen  viser  sysselsatte  personer  som  er  bosatt  i  STN-området.  Men  det  sier  ikke noe  om  hvor  de  jobber.  Det  er  mulig  å  fordele  alle  jobber  (inkludert  bijobb  og  personer  på korttidsoppdrag) etter arbeidssted og å se på pendling til/fra STN-området. </p>
<p><em type="bold">Sysselsetting og utdanning </em>Man  kan  se  på  utdanningsnivå  i  ulike  næringer.  Hva  er  alder  ved  fullført  utdanning,  antall som  tar  videreutdanning  som  voksen?  Sammenhengen  mellom  utdanning  og  jobb, sysselsettingsandeler fordelt etter utdanning er også interessant. </p>
<p><em type="bold">Status til de ikke-sysselsatte </em>Hvem er de? Er de under utdanning? Er de sesongarbeidere (disse kommer stort sett ikke med i statistikken)? Arbeidsledige? Uføre? </p>
<p><em type="bold">Folk i jobb som flytter </em>Hvor blir de av, hvem  er de?  Flytter de til  andre STN-områder?  Flytter de til byene i  nord? Eller i sør? Flytter kvinnene? Flytter menn? Flytter de som har høy/lav utdanning? </p>
<p><em type="bold">Sysselsatte personer i STN-området, hvor kommer de fra? </em>Hvor  bodde  de  da  de  gikk  på  ungdomsskolen.  Er  det  noen  næringer  som  har  høy  andel sysselsatte  som  kommer  fra  nærområdet?  Er  det  ulike  utdanningsnivå  avhengig  av oppvekststed?  </p>
<p><em type="bold">Personer på korttidsopphold i landet </em>Øker andelen i STN-området? Er det ulike andeler i ulike STN-områder? I hvilke næringer er de sysselsatt? </p>
<p><em type="bold">Flere jobber, deltidsarbeid? </em>Er dette mer utbredt i STN-området enn i andre områder?  </p>
</body></document>