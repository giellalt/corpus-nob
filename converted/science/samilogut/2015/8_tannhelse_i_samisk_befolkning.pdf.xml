<document xml:lang="nob" id="no_id"><header><title>Tannhelse i samisk befolkning i Finnmark</title><genre code="science"/><author><unknown/></author><wordcount>2925</wordcount><conversion_status type="standard"/><availability><license type="standard"/></availability><origFileName>http://samilogutmuitalit.no/sites/default/files/publications/8.revsamisk_tall_forteller_tannhelse.pdf</origFileName><parallel_text xml:lang="sme" location="8_batnedearvvasvuohta_sami_albmogis.pdf"/><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision: 154948 $; </version></header><body><p><em type="bold">8  Tannhelse i samisk befolkning i Finnmark </em></p>
<p><em type="bold">Magritt Brustad</em>, Professor Dr Scient Institutt for samfunnsmedisin, UIT Norges </p>
<p>arktiske universitet</p>
<p><em type="bold">Torill H. Lauritsen</em>, Fylkestannhelsesjef Finnmark fylkeskommune </p>
<p><em type="italic">Sammendrag </em></p>
<p><em type="italic">Undersøkelser fra Norge har vist at tannhelsen i befolkingen har vært i bedring de siste årene. Det kan se ut som om forskjellen i tannhelse mellom nord og sør i landet er i ferd med å utjevnes. Den offentlige tannhelsetjenestens tallmateriale fra pasienter yngre enn 19 år, har også vist en positive endringen i tannhelse over tid i kommuner med høy andel samisk befolkning.  Tannlegedekningen i Finnmark, har bedret seg betydelig siden 2004. Per i dag (2015) er alle tannlegestillingene i fylket besatt. Man antar at dette er en årsak til bedret tannhelse i befolkningen.  En annen sentral årsak til den positive utviklingen av tannhelsen for barn og  unge  er  trolig  relatert  til  det  forebyggende  og  helsefremmende  arbeidet  som tannhelsetjenesten i Finnmark har hatt et tydelig fokus på.  Helsedirektoratet  og  Finnmark  fylkeskommune  har  gjennom  økonomiske  bevilgninger muliggjort  omfattende  forskning  på  tannhelse  i  befolkningen  i  utvalgte  kommuner  i Finnmark.  Det  er  forventet  at  når  resultatene  fra  disse  undersøkelsene  foreligger,  vil forskningsbasert  kunnskap  kunne  nyttes  i  det  forebyggende  arbeidet  og  i  utvikling  av tannhelsetjenesten til den samiske befolkningen.  </em></p>
<p><em type="bold">8.1 Bakgrunn </em></p>
<p>Forskningsbasert kunnskap om tannhelsen i befolkningen i Norge finnes kun i begrenset grad.  Dette  aktualiseres  blant  annet  i  Folkehelseinstituttets  rapport  fra  2009 Tannhelsestatus  i  Norge  –  en  oppsummering  av  eksisterende  kunnskap  der  det  sies  at kunnskapen om tannhelsen i Norge generelt er mangelfull.  Behov  for  forskningsbasert  kunnskap  vedrørende  tannhelsesituasjonen  for  samisk befolkning  i  Norge  ble  spesielt  nevnt  i  Stortingsmelding  nr.  35  (2006-2007). Tilgjengelighet,  kompetanse  og  sosial  utjevning  –  Framtidas  tannhelsetjenester.  Her  ble tannhelse i samisk befolkning fremholdt som et prioritert satsingsområde både med tanke på  kunnskapsinnhenting,  men  også  iverksetting  av  tiltak  for  å  bedre  tannhelsen  i befolkningen.</p>
<p>Det er tydelige indikasjoner på at tannhelsen i befolkningen i Norge har blitt stadig bedre i løpet av årene. Det  er nærliggende å tro at dette også har vært tilfelle for den samiske del  av  befolkningen,  selv  om  det  per  i  dag  ikke  finnes  publiserte  data  der  tannhelse  er angitt for ulike etniske grupper i Norge. Det generelle behovet for å øke forskning på tannhelsen i Norge, og mangelfull kunnskap om  tannhelse  i  samisk  befolkning,  er  en  av  grunnene  til  at  det  har  blitt  igangsatt befolkningsbaserte  tannhelseundersøkelser  ut  fra  fagmiljøet  ved  UiT-  Norges  arktiske universitet  og  Tannhelsetjenestens  kompetansesenter  for  Nord-Norge  i  samarbeid  med Finnmark fylkeskommune.</p>
<p>Tannlegeutdanningen i Tromsø ble opprettet  for å møte behovet for tannleger nasjonalt, og i Nord-Norge spesielt. De første studentene ble uteksaminert i 2009.</p>
<p><em type="bold">8.2 Hensikt og avgrensing av artikkelen </em></p>
<p>Disse  nevnte  forhold  at  tannhelse  i  samisk  befolkning  er  satt  på  kartet  fra  politisk  hold med  økt  fokus  på  tannhelserelaterte  befolkningsundersøkelser,  opprettelsen  av tannhelseutdanning  i  Tromsø,  og  generelle  trender  som  har  vist  bedring  i  tannhelse  i Norge  berøres  i  denne  artikkelen.  Hensikten  med  artikkelen  har  vært  å  kommentere tilgjengelig datamaterialer relatert til tannhelse og tannhelsetjenesteforhold med relevans for  samisk  befolkning  i  den  nordligste  delen  av  landet.    Situasjonene  i  Finnmark  og samiske språkforvaltningskommuner vies særlig oppmerksomhet. For å belyse tannhelse i samisk  befolkning  i  relasjon  til  nasjonale  trender  i  tannhelsen,  gis  en  kortfattet oppsummering av hovedfunn fra tidligere undersøkelser på tannhelse i ulike befolkninger i  Norge.  Artikkelen  presenterer  i  noe  mer  detalj  registreringsdata  for  tannhelsen  i Finnmark og de samiske språkforvaltningskommuner spesielt  fra  perioden 2004-2014.  I tillegg  presenteres  og  kommenteres  tall  vedrørende  endringer  i  tannlegedekningen  i Finnmark. Artikkelen  berører  også  potensiale  som  ligger  i  igangsatte  undersøkelser  vedrørende tannhelse i samisk befolkning og den inkluderer noen anbefaling for videre forskning og kunnskapsinnhenting.</p>
<p><em type="bold">8.3 Befolkningsdata på tannhelse i Norge og NordNorge </em></p>
<p>Den offentlige tannhelsetjenesten som ivaretar tannundersøkelser og behandling av barn (&lt;19  år)  rapporterer  på  ulike  indikatorer  til  KOSTRA  (KOmmunale-  STat- RApportering).  Denne  databasen  har  vært  brukt  for  å  overvåke  tannhelsen  hos  barn  og unge over tid og i ulike geografiske områder i landet. Tall fra KOSTRA har for eksempel vist at tannhelsen har vært best blant 5-åringer på Østlandet unntatt Oslo, og dårligst i de nordligste fylkene. KOSTRA-dataene har også vist en betydelig bedring i tannhelsen hos barn i Norge over tid.</p>
<p>Geografiske  forskjeller  og  bedring  i  tannhelsen  de  siste  årene,  er  vist  i  andre registreringer  eller  undersøkelser  gjort  i  den  voksne  befolkningen  f.eks.  i  undersøkelser på utvalg av rekrutter i  Norge.  Informasjon  om  tannhelse fra  Trøndelagsundersøkelsene (HUNT)  og  Oslo-undersøkelsene  har  bekreftet  en  betydelig  tannhelseforbedring  i  den voksne  befolkningen  over  tid.  I  enkeltstudier  gjort  på  utvalgte  grupper,  eksempelvis eldre,  har  vist  at  Nord-Norge  hadde  den  laveste  andelen  eldre  med  egne  tenner  og  den høyeste andelen med tannproteser.</p>
<p><em type="bold">8.4 Aktualisering av forskning på tannhelse i samisk befolkning </em></p>
<p>Foreløpig  finnes  det  ingen  publiserte  data  fra  befolkningsbaserte  undersøkelser  der forekomst  og  årsaksforhold  knyttet  til  tannhelse  i  samisk  befolkning  i  Norge  har  vært tema.  Det  foreligger  et  arbeid  fra  1988  på  tannhelse  i  Alta,  Honningsvåg,  Karasjok  og Kautokeino basert på en undersøkelse på omlag 300 personer i alderen 25, 40, 55 og 65 år.  Etnisitetsopplysninger  ble  ikke  innhentet  i  denne  studien,  men  det  ble  funnet  at tannhelsen  var  best  i  utvalget  fra  Alta  og  dårligst  i  Honningsvåg,  både  Karasjok  og Kautokeino kom i mellom disse to (Evjen og Holst, 1988)</p>
<p>I  Stortingsmeldingen  nr.  35  (2006-2007)  refereres  det  til  formidling  fra  den fylkeskommunale  tannhelsetjenesten  om  utfordringer  i  tannhelsesituasjonen  innenfor  de såkalte  samiske  kjerneområdene.  På  bakgrunn  av  tall  på  kommunenivå  antydet fylkestannhelsesjefen  i  2006  en  økt  risiko  for  dårlig  tannhelse  i  kommuner  med  høyere andel  samisk  befolkning.  Årsaksforhold  knyttet  til  denne  observasjonen  berøres  ikke  i stortingsmeldingen.</p>
<p><em type="bold">8.5 Tannhelse i nord-prosjektet </em></p>
<p>Som nevnt innledningsvis framholder Stortingsmelding nr. 35 (2006-2007) at regjeringen ønsket  å  få  kartlagt  tannhelseforholdene  og  mulige  årsakssammenhenger  før  videre iverksetting  av  tiltak.  Dette  har  vært  bakgrunnen  for  at  det  i  etterkant  av  denne stortingsmeldingen  har  blitt  igangsatt  befolkningsbaserte  undersøkelser  på  tannhelse  i utvalgte kommuner i Finnmark med særlig fokus på den samiske befolkningen. Tannhelse  i  nord-prosjektet  ble  startet  opp  allerede  i  2010  som  en  pilot  og  med datainnsamling i løpet av 2013-204 for hovedundersøkelsen. Denne studien har et spesielt fokus  på  tannhelse  i  samisk  befolkning  og  har  vært  utført  i  de  samiske språkforvaltningskommunene  i  Finnmark  dvs  Karasjok,  Tana,  Porsanger,  Nesseby  og Kautokeino. Drøyt 2100 personer har deltatt i undersøkelsen i alderen 18-75 år og er en av Norges mest omfattende befolkningsbaserte tannhelseundersøkelser. Undersøkelsen er et samarbeid mellom Finnmark fylkeskommune, Tannhelsetjenestens kompetansesenter i Nord-Norge  og  Institutt  for  samfunnsmedisin,  UIT  Norges  arktiske  universitet.  Helsedirektoratet og Finnmark fylkeskommune har finansiert undersøkelsen. Tannhelse  i  nord  prosjektet  har  innhentet  omfattende  opplysninger  om  tannhelse  og tannhelserelatert  adferd  gjennom  spørreskjema  i  tillegg  til  spørsmål  om  etnisitet, sosioøkonomiske  forhold  og  tilfredshet  med  tannhelsetjenesten.  Det  er  gitt  tillatelse  fra Regional  komite  for  medisinsk  og  helsefaglig  forskningsetikk  om  å  koble  disse spørreskjemaopplysningene opp mot journaldata på karies og periodontitt (tannkjøttbetennelse).  Det  overordnede  målet  med  prosjektet  Tannhelse  i  Nord  har  vært  å  kartlegge tannhelseforhold  i  samisk  befolkning  i  Norge  inkludert  mulige  årsakssammenhenger. Denne  undersøkelsen  er  den  første  tannstudien  i  sitt  slag  som  har  individbasert informasjon  om  etnisitet  hos  deltakerne.    Forskningsbasert  kunnskap  vil  derfor  kunne genereres om tannstatus og mulige årsakssammenhenger i relasjon til etnisitet, men også bruk av og tilfredshet med tannhelsetjenesten blant samisk befolkning i kommunene. Det er  forventet  at  når  resultatene  fra  Tannhelse  i  nord  studien  foreligger  vil  ny  denne vitenskapelig  baserte  kunnskapen  være  av  stor  verdi  i  arbeidet  for  å  tilrettelegge  for  en likeverdig tannhelsetjeneste for befolkningen.</p>
<p>Tannhelse  i  nord-prosjektet  har  hatt  som  delmål  å  drive  kompetansehevning  blant tannhelsepersonell som gjennom deltakelse i prosjektet har ervervet seg kunnskap om og erfaring  knyttet  til  tannhelseforskning.  Det  har  vært  arrangert  prosessevalueringer  og seminarer i løpet av datainnsamlingsperioden for tannhelsetjenestens ansatte, i de aktuelle kommunene  samt  fylkets  overtannleger,  for  å  gi  økt  kunnskap  om,  og  forhåpentligvis interesse  for,  forskning  og  systematisk  vitenskapelig  basert  kunnskapsinnhenting  i tannhelsetjenesten.  Dette  er  et  eksempel  på  at  økt  forskningsaktivitet  knyttet  til tannhelsen  i  befolkningen  kan  bidra  til  å  heve  kompetansen  hos  tannhelseteamene  i kommunene.</p>
<p><em type="bold">8.6 Tydelige tegn til betydelig bedring i tannhelsen i nord </em></p>
<p>De begrensede dataene som har vært tilgjengelig på status og trender i tannhelse i Norge har vist en dårligere tannhelse i nordlige deler av landet. Det er imidlertid indikasjoner på at  denne  forskjellen  er  i  ferd  med  å  utjevnes  i  følge  de  nyeste  tallene  fra  KOSTRAdatabasen.  I  Finnmark  er  det  betydelig  nedgang  i  forekomst  av  karies  i  hos  barn  i  en rekke kommuner de siste årene.</p>
<p>Figur 8.1 viser KOSTRA-tallene fra Finnmark vedrørende andel 5-åringer som ikke har hatt hull i tennene i perioden 2004-2014. Her kommer det fram at Finnmark nå ligger opp mot landsgjennomsnittet.  Det kan se ut som økningen i andel 5-åringer som ikke har hatt hull i  tennene, har vært  noe bratt</p>
<p>Årsaken til den gode utviklingen er antatt å være relatert til en rekke forebyggende tiltak, blant annet satsingen på informasjon om forebygging av kariessykdom, kosthold og helse på helsestasjoner og på foreldremøter i barnehager i de ulike kommunene. Konkrete tiltak har vært fokus på tannpuss i barnehagene og arbeidet med å få dem <span type="quote">«sukkerfrie»</span>.</p>
<p>Figur  8.2  viser  andelen  12-åringer  som  ikke  har  hatt  hull  i  tennene  i  løpet  av  en  10årsperiode fra 2004 og fram til 2013/2014 for Finnmark fylke og landet totalt. I 2004 var det kun 26 % av 12-åringene som ikke hadde hatt hull i tennene i Finnmark. I 2014 var denne andelen steget til 45 %. Tallene ligger fortsatt noe under landsgjennomsnittet, men økningen i andelen følger parallelt med økningen i landet for øvrig. Tallene for 2014 for Finnmark tilsvarer 2007 nivået for landet totalt.</p>
<p>Tannpleierne  i  den  offentlige  tannhelsetjenesten  i  Finnmark  driver  et  utstrakt  utadrettet forebyggende  arbeid  mot  skoleklasser  og  foreldremøter  der  <span type="quote">«kosthold  og  tannhelse»</span>  er tema. Det  forebyggende  arbeidet  i  tannklinikkene  er forankret  i  satsingen  på Folkehelse som fylkeskommunen og fylkesmannen i Finnmark sammen er delaktige i.</p>
<p>For 18-åringene viser figur 8.3, også for denne aldergruppen, en trend av endringen mot høyere andel uten erfaring med hull i tennene følger nasjonale mønster selv om Finnmark ligger noe under landsgjennomsnittet.</p>
<p>For 18-åringene i 2004 hadde 91 % hatt hull i tennene, mens i 2014 var denne andelen på 86 %.  Årsaken til at det fortsatt er et så høyt tall blant 18-åringene er ikke kjent, men en mulig  forklaring  kan  være  at  en  stor  andel  flytter  hjemmefra  for  å  gå  på  videregående skole  og  at  dette  kan  påvirke  oppmerksomheten  rundt  kosthold  og  andre tannhelserelaterte  forhold.  En  annen  grunn  som  kan  påvirke  tallene  kan  være  at  mange som har unnlatt å møte til tannlegen mens de gikk på ungdomsskolen, nå som 18-åringer vil ta <span type="quote">«et skippertak»</span> før de blir for gamle til å få gratis tannbehandling (dvs. etter at de er fylt  19  år),  og  møter  da  hos  tannlegen  på  hjemstedet  med  relativt  mange  hull. Forskningsbasert  kunnskap  er  nødvendig  for  å  kunne  si  noe  sikkert  om årsakssammenhenger  knyttet  til  ungdommers  tannhelse  i  Finnmark  og  for  utvikling  av gode forebyggende tiltak for denne aldersgruppen.</p>
<p>KOSTRA-data  fra  de  samiske  språkforvaltningskommunene  Porsanger,  Kautokeino, Karasjok,  Tana  og  Nesseby  (figur  8.4)  viser  en  tydelig  bedring  i  tannhelsen  ved  at forekomsten  av  erfaring  med  hull  i  tennene  i  de  ulike  aldergruppene  har  gått  betydelig ned  i  løpet  av  ti-årsperioden  2004-2014.  Bedringen  har  vært  spesielt  markant  hos  18åringer i denne perioden. I 2004 var det kun 1 % av 18-åringene som aldri hadde hatt hull i tennene. I 2014 var denne andelen 13 % som tilsvarer fylkesgjennomsnittet samme år. For  12-åringene  kan  det  se  ut  som  bedringen  i  tannhelsen  i  disse  kommunene  også  har vært  noe  brattere  enn  for  fylket  totalt.  For  5-åringer  var  det  i  begynnelsen  av  perioden (2004) halvparten av barna som ikke hadde hatt hull i tennene i disse kommunene. I 2014 var  denne  andelen  steget  til  om  lag  tre-firedeler  av  barna.  Dette  tilsvarer landsgjennomsnittet  fra  2007.  I  2013  (nyeste  tilgjengelige  data)  fra  landsgjennomsnittet for 5-åringer var andelen som ikke har hatt hull i tennene 84 %.</p>
<p><em type="bold">8.7 Tannlegedekningen i Finnmark </em></p>
<p>Mangel  på  tannleger  har  vært  betydelig  utfordring  for  tannhelsetjenesten  i  Finnmark, inkludert områder med høy andel samisk befolkning.  Tannlegeutdanningen  i  Tromsø  ble  opprettet  i  2004.  Et  viktig  argument  for  at  dette studiet ble lagt til Universitetet i Tromsø var behovet for tannleger i landsdelen.</p>
<p>Erfaring fra andre helseprofesjonsutdanninger for eksempel  legeutdanningen, har vist at tilgjengelig utdanningstilbud i regionen er godt virkemiddel for å få stabil og kvalifisert arbeidskraft til landsdelen.</p>
<p>Ved  oppstarten  av  tannlegeutdanningen  i  Tromsø  ble  det  tatt  opp  13  studenter  høsten 2004.  Av disse var det 11 kandidater som fullførte studiene våren 2009.  Kullene har økt gradvis i størrelse. Fra 2007 tas det nå opp 40 studenter per år. I 2004 sto hver fjerde tannlegestilling i Finnmark ubesatt. Per i dag (2015) er derimot alle stillinger  bemannet.  Figur  5  viser  den  dramatiske  nedgangen  i  ubesatte  stillinger  i Finnmark i løpet av perioden 2004-2014.</p>
<p><em type="bold">8.8 Samisk kvote på tannlegestudiet </em></p>
<p>Som  for  alle  helseprofesjonsutdanningene  ved  UIT  Norges  arktiske  universitet  har tannlegeutdanningen  også  egen  kvote  for  søkere  med  dokumentert  samisk språkkompetanse.  Ved  opptakene  i  2004  –  2006  har  det  vært  en  gradvis  økning  i  opptak  av  søkere  til tannlegeutdanningen  i  Tromsø.  Det  ble  tatt  opp  henholdsvis  10,  20  og  30  studenter.  På disse tre opptakene var det én student per. år på samisk kvote. Fra opptaket i 2007 ble det tatt opp 40 studenter per år, som er normtall for studieprogrammet. Den samiske kvoten ble fra 2007 utvidet til to studenter per år.</p>
<p>I følge studieseksjonen ved tannlegeutdanningen i Tromsø har det helt fra oppstarten av studiet  i  Tromsø  alltid  vært  en  del  samiskspråklige  studenter  som  har  kommet  inn  på ordinært inntak utenom den samiske kvoten. En foreløpig upublisert analyse gjort ved hjelp av informasjon fra Institutt for odontologi, ved  UIT  Norges  arktiske  universitet  og  fylkestannhelsesjefen  i  Finnmark  har  vist  at samtlige studenter fra Finnmark som kom inn på såkalt samisk kvote ved tannlegestudiet og som har fullført, har alle vendt tilbake til fylket for å arbeide som tannlege.  Per  i  dag  (2015)  er  det  fem  samisktalende  tannleger  i  Finnmark;  to  i  Kautokeino,  to  i Karasjok,  og  én  i  Alta  (av  til  sammen  42  tannlegestillinger  i  den  offentlige tannhelsetjenesten i fylket).  En annen positiv trend er at det etter at tannlegeutdanningen i  Tromsø  startet,  arbeider  det  finnmarkinger  på  de  fleste  klinikkene  i  Finnmark.  Det arbeider  nå  tannleger  født  og  oppvokst  i  Finnmark  hhv  i  Alta,  Hammerfest,  Kirkenes, Honningsvåg,  Vadsø,  Vardø,  Kjøllefjord  og  i  Mehamn  –  i  tillegg  til  de  som  jobber  i Karasjok og Kautokeino.  Dette  er  antatt  å  styrke  helsearbeidernes  kulturforståelse  som  er  viktig  spesielt  i  det forebyggende arbeidet. Et eksempel på lokalt initiert og tilpasset tiltak er fra  Kautokeino tannklinikk der de ansatte har laget en brosjyre kalt  <span type="quote">«Reinkjøtt smaker best  – med egne tenner»</span>/Bohccobiergu  maisto  buoremusat-go  iezat  baniiguin  beasat  suoskat»  ved  hjelp av to-språklighetsmidlene i Finnmark fylkeskommune.</p>
<p><em type="bold">8.9 Behovet for fremtidig forskningsbasert kunnskap om tannhelsen i samisk befolkning i Norge - oppsummering og anbefalinger </em></p>
<p>Det  er  sterke  holdepunkter  for  at  tannhelsen  i  befolkningen  i  Norge  er  i  stadig  bedring. Tannhelsesituasjonen er i ferd med å utjevnes på tvers av geografi. Også i de nordligste deler  av  landet,  inkludert  de  samiske  språkforvaltningskommunene,  er  trenden  at tannhelsen har blitt betydelig bedre i løpet av tidsperioden 2004-2014.</p>
<p>Selv om barn og unge i Finnmark har flest hull i tennene, har forskjellen mellom  Finnmark  og  resten  av  fylkene  vært  minkende.  Spesielt  har  5-åringene  hatt  en  god utvikling.  Utviklingen  av  det  forebyggende  arbeidet  i  tannhelsetjenesten  i  Finnmark  er antatt  å  forklare  mye  av  årsaken  til  den  positive  trenden,  i  tillegg  til  etter  hvert  gode tannlegedekningen i fylket.</p>
<p>Generelt antar man at den offentlige tannhelsetjenestens fokus på samarbeid, informasjon og forebygging har bidratt til den positive utviklingen blant barn og unge i Finnmark. Det er  også  viktig  å  nevne  at  til  sammenlikning  med  øvrig  offentlig  tannhelsetjeneste, behandler  Finnmark  mest  voksne  fordi  det  er  få  private  tannleger  i  fylket.  Det  betyr  at mens  andre  fylker  bruker  ressursene  i  den  offentlige  tannhelsetjenesten  på  arbeide  med forebygging og med barn og unge, behandler Finnmark også i stor grad voksne pasienter.</p>
<p>Det er fortsatt manglede kunnskap når det gjelder tannhelsen i samisk befolkning.  For å drive  målrettet  og  hensiktsmessig  forebyggende  arbeid  er  det  avgjørende  at forskningsbasert kunnskap er tilgjengelig knyttet til forhold som påvirker tannhelsen. Her vil  både  kvantitativ  og  kvalitative  forskningsmetode  kunne  utfylle  hverandre  for  å  gi  et best  mulig  bilde  av  årsakssammenhenger  av  betydning  for  det  forebyggende  arbeidet. Mer  ressurser  bør  stilles  tilgjengelig  til  praksis  nær  forskning  relatert  til  tannhelsen  i samisk befolkning.  Tannlegestudiet i Tromsø har vært viktig for å få økt andelen samiskspråklige tannleger og  bidra  til  at  tidligere  ubesatte  stillinger  i  tannhelsetjenesten  i  Finnmark  nå  er  dekket med  kvalifisert  personell  med  nødvendig  både  språklig  og  kulturell  kompetanse.  Det anbefales  at  det  forskes  på  i  hvilken  grad  tannlegeutdanningen  i  Tromsø  har  betydning for utviklingen av likeverdige tannhelsetjenester for den samiske pasienten.</p>
<p>Kunnskap  om  tannhelseforhold,  eventuelle  forskjeller  og  årsakssammenhenger,  er  også nødvendige for å kunne  planlegge  og utvikle tannhelsetjenesten. En sentral  oppgave for tannhelsetjenesten bør være å  kunne tilby alle forskjellige  grupper som  lever  etter ulike kulturelle  og  yrkesmessige  livsbetingelser,  et  likeverdig  tannbehandlingstilbud. Beslutninger  som  innvirker  på  helsen,  inkludert  tannhelsen,  tas  ofte  utenfor helsetjenestens  primære  ansvarsområde.  Det  er  derfor  avgjørende  med  samarbeid, prioritering  og  felles  innsats  blant  alle  kommunale  og  statlige  instanser  og  frivillige organisasjoner  i  folkehelsearbeidet.  For  å  lykkes  med  dette,  er  det  behov  for forskningsbasert  kunnskap  som  kan  danne  grunnlag  for  å  satse  riktig.  Helsetjenestene skal  være  basert  på,  og  tilrettelagt  for,  den  enkeltes  spesifikke  behov.  Det  vil  øke muligheten for en fremtidig god oral helse, jevnt fordelt i den samiske befolkningen.</p>
</body></document>