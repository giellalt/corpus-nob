<document xml:lang="nob" id="no_id">
  <header>
    <title>Gjennomstrømning i videregående opplæring</title>
    <genre code="science"/>
    <author>
      <unknown/>
    </author>
    <wordcount>3056</wordcount>
    <conversion_status type="standard"/>
    <availability>
      <license type="standard"/>
    </availability>
    <origFileName>http://samilogutmuitalit.no/sites/default/files/publications/3.gjennomstromning_i_videregaende_opplaering.pdf</origFileName>
    <parallel_text xml:lang="sme" location="3_joatkkaskuvla_oahpu_cadaheapmi.pdf"/>
    <metadata>
      <uncomplete/>
    </metadata>
    <version>XSLtemplate $Revision: 150288 $; file-specific xsl  Revision; common.xsl  $Revision: 154948 $; </version>
  </header>
  <body>
    <p>
      <em type="bold">3  Gjennomstrømning i videregående opplæring </em>
    </p>
    <p><em type="bold">Tom Granseth,</em> seniorrådgiver Statistisk sentralbyrå </p>
    <p>
      <em type="italic">Sammendrag </em>
    </p>
    <p>
      <em type="italic">Omtrent  7  av  10  elever  fullfører  videregående  opplæring  innen  5  år  fra  de  startet  i videregående  for  første  gang,  6  prosent  er  fortsatt  i  utdanning,  og  23  prosent  oppnår  ikke vitnemål/fagbrev  eller  slutter  underveis  (frafall)  i  femårsperioden.  Frafallet  er  betydelig høyere  i  de  yrkesfaglige  utdanningsprogrammene  enn  i  de  studieforberedende.  Frafallet  er også høyere for elever bosatt i de samiske bosettingsområder enn ellers i landet. </em>
    </p>
    <p>
      <em type="italic">Det  er  ikke  uten  videre  slik  at  de  som  faller  fra  i  videregående  opplæring,  er  økonomisk inaktive. </em>
    </p>
    <p>
      <em type="italic">Om lag 2 av 3 som har falt fra i videregående opplæring, er i arbeid etter en viss tid, noe som også støttes i andre studier. Andelen som får arbeid er noe høyere i nord enn i sør.  Det er geografiske forskjeller i hvilke bransjer som <span type="quote">«velges»</span>. Denne artikkelen utdyper dette nærmere. </em>
    </p>
    <p>
      <em type="bold">3.1  Innhold </em>
    </p>
    <p>Statistisk  sentralbyrå  utarbeider  årlig  statistikk  over  gjennomstrømning  i  videregående opplæring. Den viser hvor mange av elevene som fullfører videregående opplæring i løpet av fem år etter at de startet i videregående opplæring for første gang, og hvor mange som ikke fullfører eller som  ikke består  eksamen/fagprøve. Statistikken angir også hvor stor andel  av kullet  som  fullfører  eller  ikke.  Statistikken  viser  at  frafallet  er  høyest  i  de  tre  nordligste fylkene.</p>
    <p>I  denne  artikkelen  presenteres  statistikk  for  videregående  opplæring  etter  annet  geografisk nivå enn elevens bostedsfylke (ved 16 års alder). Områdene er det samiske bosettingsområdet i Nordland, Troms og Finnmark, (i det videre kalt STN-området), øvrige Nord-Norge nord for Saltfjellet (Øvrige nord) og resten av landet (Sør- og Midt-Norge).</p>
    <p>Myndighetene har fokus på frafall i videregående opplæring. I kapittel 3.2 er omtalt noen av de viktigste tiltakene myndighetene har satt i verk for å redusere frafallet.</p>
    <p>I kapittel 3.3 presenteres tall for gjennomstrømning i videregående opplæring, både status per i  dag  og  utvikling  de  siste  årene.  En  har  sammenlignet  frafallet  etter  elevens  kjønn, utdanningsprogram,  grunnskolepoeng  og  foreldrenes  utdanningsnivå,  områdene  i  mellom. Datakilde  er  nasjonal  utdanningsdatabase  (NUDB),  som  bl.a.er  basert  på  data  fra fylkeskommunenes administrative datasystem for inntak til videregående opplæring.</p>
    <p>Er de som falt fra i videregående opplæring, i jobb og i så fall hvilke næringer er de sysselsatt i? I  kapittel  3.4  belyses  dette  nærmere.  Datakilder  her  er  befolkningsregisteret,  den individbaserte sysselsettingsstatistikken i SSB samt NUDB. NUDB har opplysninger om den enkelte  persons  tidspunkter  for  påbegynt/avsluttede  utdanninger.  Disse  tidspunkter  gjør  det bl.a. mulig å finne ut hvem som aldri fullførte videregående opplæring.</p>
    <p>I kapittel 3.5 er det trukket hovedkonklusjoner, samt gitt noen forslag til videre analyse.</p>
    <p>I  artikkelen  er  det  flere  steder  benyttet  betegnelsen  elevkullet  2008.  Elevkullet  2008  betyr elever  som  begynte  i  videregående  opplæring  for  første  gang  høsten  2008.<em type="bold"> </em>Overgangen  fra </p>
    <p>Reform94 til Kunnskapsløftet fra og med høsten 2006, medførte en viss endring i terminologi. Begrepet <span type="quote">«studieretning»</span> endret navn til <span type="quote">«utdanningsprogram»</span>. Begrepet <span type="quote">«allmennfag»</span> endret navn til <span type="quote">«studieforberedende»</span>. I denne artikkelen brukes Kunnskapsløftets terminologi. <em type="bold"> </em></p>
    <p>
      <em type="bold">3.2  Myndighetenes satsing på videregående opplæring </em>
    </p>
    <p>Myndighetene  har  satt  fokus  på  frafall  i  videregående  opplæring.  Gjennom  sin utdanningspolitikk vil de forsterke de beste sidene ved det norske samfunnet og svare på de viktigste  utfordringene.  Å  sikre  alle  et  godt  opplæringstilbud  er  en  nøkkel.  Rammene  for dagens utdanningspolitikk er nedfelt i Meld. St. 20 (2012-2013) <span type="quote">«På rett vei»</span>.</p>
    <p>Høy  gjennomstrømning  i  videregående  opplæring  er  nødvendig  for  å  møte  behovene  i framtidens arbeidsliv. Myndighetene har iverksatt en rekke tiltak, med det konkrete målet om å øke andelen som har fullført og bestått videregående opplæring til 75 prosent innen 2015.  Kunnskapsdepartementet  er  innforstått  med  at  ikke  alle  igangsatte  tiltak  har  virket  etter hensikten. De videregående skolene har gjennomført mange ulike tiltak, noen mer vellykkede enn  andre.  Det  er  viktig  å  identifisere  hvilke  tiltak  som  har  effekt.  Fylkeskommunene  har derfor etablert en ordning med utveksling av erfaring. Av større nasjonale satsinger kan nevnes:</p>
    <p>Ny  GIV  fra  2010  er  et  prosjekt  med  vekt  på  intensivopplæring  i  lesing,  skriving  og regning for elever med svakest faglig nivå på tiende trinn. Prosjektet varte til 2013 og er  nå  avsluttet,  men  videreføres  som  <span type="quote">«Program  for  bedre  gjennomføring  i videregående opplæring»</span>.    Kunnskapsdepartementet nedsatte i januar 2006 en arbeidsgruppe med mandat til bl.a. å  identifisere  årsakene  til  at  elever  ikke  fullfører  videregående  opplæring,  og  til  å vurdere målrettede tiltak som kan bedre gjennomføringen; bl.a. vektlegging av tiltak overfor utsatte grupper elever samt å vurdere mulige tiltak som stimulerer til å ta inn lærlinger.  Det  ble  foreslått  spesielle  tiltak  bl.a.  overfor  minoritetsspråklige  elever, herunder samiske.   Høsten  2006  ble  Kunnskapsløftet  innført.  Det  avløste  Reform94.  I  videregående oppæring medførte denne reformen en rekke endringer, både med ny struktur og nye lærerplaner.  Reformen  medførte  også  nye  måter  å  drive  den  norske  skolen  på,  med større mangfold med hensyn til valg av løsninger og arbeidsmåter.   Vekslingsmodellen  er  en  fleksibel  opplæringsmodell  med  stor  grad  av  veksling mellom opplæring i skole og opplæring i bedrift. Vekslingsmodellen er et alternativ til den tradisjonelle hovedmodellen med 2 år i skole og 2 år i lærebedrift. En målsetting med vekslingsmodellen er å skape mest mulig relevans i opplæringen fram til fagbrev gjennom ønskede lærefag, med redusert frafall som resultat.   En  viktig  forutsetning  er  at  modellen  er  forankret  i  næringslivet.  Det  finnes  ulike tilskuddsordninger  til  virksomheter  som  tar  inn  lærlinger  og  lærekandidater,  bl.a.  en særskilt  tilskuddsordning  som  har  som  mål  om  å  stimulere  virksomheter  til  å  gi lærlinger og lærekandidater med spesielle behov, muligheten til å oppnå fagutdanning.</p>
    <p>
      <em type="bold">3.3  Gjennomstrømning i videregående opplæring </em>
    </p>
    <p>
      <em type="bold">3.3.1  Innledning </em>
    </p>
    <p>Av  de  62787  elevene  som  startet  videregående  opplæring  for  første  gang  høsten  2009, fullførte 70,8 prosent av elevene innen 5 år etter skolestart. I tillegg var 5,7 prosent av elevene fortsatt i opplæring etter denne perioden, mens 23,6 prosent av elevene hadde falt fra, enten ved at eleven hadde sluttet eller ikke bestått eksamen eller fagprøve. Fokus i denne artikkelen er de elever som falt fra i videregående opplæring.</p>
    <p>Figur 3.1 viser fordelingen for de ulike fullføringsgradene, for våre tre områder. Det er verdt å merke  seg  at  årsaken  til  det  høye  frafallet  for  våre  to  nordlige  områder  rett  og  slett  er  at elevene slutter underveis. Andelen elever som ikke har bestått eksamen eller fagprøve er om lag lik i alle tre områder.</p>
    <p>Figur  3.2  viser  at  elever  i  STN-området,  og  elever  i  Øvrige  nord  har  høyere  frafall  i videregående  opplæring  enn  elever  bosatt  i  Sør-  og  Midt-Norge.  Frafallet  i  startkullet  2009 var  23,0  prosent  i  Sør-  og  Midt-Norge,  mens  det  var  29,2  prosent  i  Øvrige  nord  og  33,5 prosent i STN-området.</p>
    <p>
      <em type="bold">Figur 3.2  Frafall i videregående opplæring, etter elevens bosettings</em>
    </p>
    <p>
      <em type="bold">3.3.2   Frafall etter utdanningsprogram </em>
    </p>
    <p>SSBs gjennomstrømningsstatistikk viser at elevene på studieforberedende utdanningsprogram har et betydelig lavere frafall enn elevene på yrkesfag. Dette gjelder i alle deler av landet og også i våre tre områder.</p>
    <p>For elevkullet med oppstart  høsten 2009, var frafallet  20,7 prosent  for  elever bosatt i  STNområdet og som gikk på studieforberedende utdanningsprogram. For elevene på yrkesfag var frafallet 42,9 prosent. Andelene i Øvrige Nord er 17,5 prosent på studieforberedende og 39,2 prosent på yrkesfag, se figur 3.2.1 nedenfor.</p>
    <p>Figur 3.5 viser hvordan frafallet på studieforberedende utdanningsprogram har utviklet seg de siste årene. I STN-området er frafallet på studieforberedende utdanningsprogram redusert fra 29,7 prosent for 2000-kullet til 20,7 prosent for startkullet i 2009. Utover det, er det vanskelig å finne en tydelig trend. Frafallet har vært lavere for enkelte år. Både i 2001, 2005 og 2007 var  frafallet  på  under  20  prosent.  Som  tidligere  nevnt,  er  det  få  elever  i  STN-området,  og dermed  kan  det  prosentvise  frafallet  variere  mye  fra  år  til  år,  noe  tallene  viser  tydelig.  I Øvrige nord er frafallet på studieforberedende redusert, fra 22,3 prosent i 2000 til dagens nivå på 17,5 prosent. En legger for øvrig merke til  en ganske markant økning i frafallet for siste årskull. I Sør- og Midt-Norge gikk frafallet ned fra 2000 til 2004. Etter det har frafallet vært stabilt.</p>
    <p>
      <em type="bold">3.3.3 Frafall etter kjønn </em>
    </p>
    <p>Jentenes frafall i videregående opplæring har tradisjonelt vært en god del lavere  enn guttas. Figur  3.3.1  viser  gjelder  den  kjønnsmessige  forskjellen  for  våre  tre  områder.  For  startkullet 2009, var det 7,4 prosentpoengs forskjell i jentenes favør i Sør- og Midt-Norge. I Øvrige nord var  forskjellen  nesten  10  prosentpoeng,  mens  i  STN-området  var  forskjellen  6,9 prosentpoeng.</p>
    <p>Figurene  3.8  og  3.9  viser  hvordan  frafallet  for  gutter  og  jenter  har  utviklet  seg  siden  2000. Frafallet for guttene bosatt i STN-området økte til og med 2005-kullet. Etter det ble trenden snudd.  Fra  startkullet  2006  er  frafallet  redusert  fra  48,0  prosent  til  37,0  prosent  for  2008kullet, dog men en svak økning fra 2008 til 2009-kullet.</p>
    <p>I de to andre områdene har frafallet til guttene utviklet seg svakt positivt i perioden. I Øvrige nord er dagens nivå det laveste på 2000-tallet, mens for Sør- og Midt-Norges del økte derimot frafallet  noe  fra  2008  til  2009-kullet.  Nivået  for  2009-kullet  er  likevel  det  nest  laveste  på 2000-tallet.</p>
    <p>
      <em type="bold">3.3.4  Frafall etter grunnskolepoeng </em>
    </p>
    <p>Det  er  klar  sammenheng  mellom  resultatene  oppnådd  i  grunnskolen  og  frafallet  i videregående  opplæring.  Dette  vises  med  all  tydelighet  i  figur  3.10  Ikke  overraskende  er frafallet lavest for elevgruppen med best karakterer fra grunnskolen.</p>
    <p>Elever fra startkullet i 2009 som hadde mindre enn 25 grunnskolepoeng, hadde et frafall på 71 til 75 prosent. På den annen side, elever som oppnådde 50 poeng eller mer fra grunnskolen, hadde et frafall på i størrelsesorden 2 til 5 prosent.</p>
    <p>Med unntak av elevgruppene med henholdsvis lavest og høyest grunnskolepoeng, var frafallet i STN-området høyere enn i de to andre områdene. Hva årsaken til det er, er ikke godt å si, annet  enn  at  det  er  relativt  få  elever  i  STN-området.  Selv  få  elevers  frafall  gir  store prosentvise  utslag.  Fordelt  på  7  <span type="quote">«karaktergrupper»</span>  blir  derfor  tallene  veldig  små.  I  gruppen elever med mindre enn 25 grunnskolepoeng var det for eksempel bare 29 elever bosatt i STNområdet i startkullet 2009.</p>
    <p>
      <em type="bold">3.3.5  Frafall etter foreldrenes utdanningsnivå </em>
    </p>
    <p>Det  er  også  klar  sammenheng  mellom  frafall  i  videregående  opplæring  og  foreldrenes utdanningsnivå. Figur 3.5.1 viser at elever der begge foreldrene har grunnskole som høyeste utdanning, falt over halvparten fra i videregående opplæring, i de to nordligste områder. I Sør- og Midt-Norge var frafallet lavere, 44,2 prosent.</p>
    <p>Elever, der minst en av foreldrene har utdanning fra høyskole eller universitet på høyere nivå, har vanligvis et lavere frafall. For siste elevkull var frafallet i STN-området på 15,2 prosent, 16,6 prosent i Øvrige nord og 10,1 prosent i Sør- og Midt-Norge.</p>
    <p>
      <em type="bold">3.4  Hva gjør de som falt ut av videregående opplæring? </em>
    </p>
    <p>
      <em type="bold">3.4.1 Innledning </em>
    </p>
    <p>Har  personer  som  falt  fra  i  videregående  opplæring  de  siste  årene,  noen  tilknytning  til arbeidslivet?  Hvis  de  er  i  arbeid,  hvilken  bransje  er  de  i  så  fall  sysselsatt  i?  Er  det geografiske,  kjønnsmessige  og  aldersmessige  forskjeller  når  det  gjelder  frafall  næring  de  er sysselsatt  i?  Disse  spørsmålene  er  forsøkt  besvart  i  dette  kapitlet.  De  som  falt  utenfor arbeidslivet, de økonomisk inaktive, er ikke omtalt her.</p>
    <p>Det er en del forskjeller i frafallet omtalt i dette kapitlet og frafallet omtalt i kapittel 2. Tallene i  dette  kapitlet  omfatter  også  personer  som  aldri  begynte  på  videregående  opplæring. Gjennomstrømningsstatistikken  gjelder  kun  elever  som  begynte  på  videregående  opplæring for første gang respektive høst.</p>
    <p>Gjennomstrømningsstatistikken gir elevens status for fullføring etter 5 år. Elever som <span type="quote">«fortsatt i utdanning etter 5 år»</span> kan dermed enten ha fullført utdanningen eller ha sluttet etter at femårs perioden  er  utløpt.  Statusen  for  disse  elevene  er  dermed  ikke  kjent  i gjennomstrømningsstatistikken. Frafallet i dette kapitlet har derimot ingen tidshorisont på 5 år og  endelig  status  på  fullføringen  er  kjent.  I  gjennomstrømningsstatistikken  gjelder  elevens bosted ved 16 års alder, i praksis ved start i videregående opplæring. I dette kapitlet er dagens bostedsområde nyttet.  En sammenligning områdene i  mellom,  vanskeliggjøres idet  personer kan ha flyttet siden start i videregående opplæring.</p>
    <p>Datakilde NUDB, har opplysninger om alle personers start- og avslutningstidspunkter for de ulike trinn i  utdanningen.  På grunn av mangelfulle opplysninger om  utdanning  før 1974, er populasjonen avgrenset til aldersgruppen 19 til 49 år. Frafallet, som dette kapitlet handler om, er personer som aldri avsluttet videregående. Dette er enten:</p>
    <p><em type="bold">1.  personer som aldri begynte på videregående opplæring.</em> Disse har ikke registrert dato for start i videregående opplæring. Hvis i tillegg dato for avsluttet  videregående  og  dato  start  på  høyere  utdanning  også  mangler,  regnes personen som <span type="quote">«aldri begynt på videregående»</span>.  eller </p>
    <p><em type="bold">2.  personer  som  begynte,  men  som  aldri  fullførte  videregående  opplæring.</em> Disse  har  dato  for  start  på  videregående  før  2009,  og  mangler  dato  for  avsluttet videregående og i tillegg også mangler dato for start på universitet/høyskole.  </p>
    <p>Personer som  startet  i videregående  opplæring i  2009 eller senere og som  mangler dato  for avsluttet videregående, er mest trolig fortsatt i utdanning. Disse er ikke regnet som frafalt og er ikke med i den videre i analysen.</p>
    <p>
      <em type="bold">3.4.2  Frafall </em>
    </p>
    <p>Per 1. januar 2014 var befolkningen i STN-området i aldersgruppen 19-49 år 20579 personer. En  av  tre  av  disse,  33,1  prosent,  har  aldri  fullførte  videregående  opplæring.  Dette  er  et vesentlig høyere frafall enn i de to andre områdene. Øvrige nord var frafallet på 26,3 prosent, mens i  Sør- og Midt-Norge  er tilsvarende tall  23,9 prosent.  Til  tross for forskjellene omtalt ovenfor, ser frafallet for øvrig ut til å samsvare med frafallet omtalt i kapittel 2.  Figur 4.12 viser hvordan frafallet i videregående opplæring fordeler seg på kjønn. Frafallet er høyest  i  STN-området,  med  38  prosent  for  menn  og  27  prosent  for  kvinner.  Dette  er  et betydelig høyere frafall enn i de to andre områdene.</p>
    <p>Figuren viser ellers at frafallet i Sør- og Midt-Norge er 2 prosentpoeng lavere for kvinner enn for menn. I STN-området er denne kjønnsforskjellen på 11 prosentpoeng.</p>
    <p>Figur  4.13  viser  hvordan  frafallet  er  fordelt  på  aldersgrupper.  Bortsett  fra  Øvrige  nord,  er frafallet  høyest  i  aldersgruppen  35  til  49  år  (eldre).  Dette  er  personer  som  startet  i videregående opplæring en eller annen gang i perioden 1982 til 1996.</p>
    <p>I STN-området falt 38 prosent av de eldre, fra i videregående opplæring. I aldersgruppen 1934 år (yngre) er frafallet 29 prosent, altså en forskjell på 9 prosentpoeng i de yngres favør. I Sør- og Midt-Norge er denne forskjellen på 2 prosentpoeng. I Øvrige nord har, som nevnt, de eldre lavest frafall.</p>
    <p>Er det rimelig å tenke seg at de eldre, som altså falt fra i videregående opplæring for mange år siden,  i  større  grad  har  fått  seg  jobb  enn  de  yngre  som  <span type="quote">«nylig»</span>  har  falt  fra  i  videregående opplæring.</p>
    <p>Svaret  på  det  er  at  tiden  spiller  på  lag  med  de  jobbsøkende.  Tabell  3.2  viser  at sysselsettingsandelen  for  de  eldre  som  mangler  videregående  opplæring,  er  noen prosentpoeng høyere enn blant de yngre. For de yngre er andelen 60 til 66 prosent, mens for de  eldre  er  denne  andelen  68  til  70  prosent.  Dette  aldersmessige  forholdet  gjelder  i  alle  tre områdene  med  noe  varierende  forskjell.  I  STN-området,  der  flest  har  fått  seg  arbeid,  er forskjellen  mellom  aldersgruppene  minst,  2,8  prosentpoeng.  I  Sør-  og  Midt-Norge  er forskjellen større, 7,3 prosentpoeng.</p>
    <p>
      <em type="bold">3.4.3  Hva jobber de med? </em>
    </p>
    <p>Hvilke  bransjer  jobber  de  i,  de  som  mangler  videregående  opplæring?  Tabell  4.4.1  gir detaljerte  tall  for  hvilke  næringer  de  arbeider  i,  de  som  mangler  videregående  opplæring. Tallene er fordelt etter område og kjønn.</p>
    <p>Tabellen viser at kvinner er sysselsatt i andre bransjer enn menn. Tabellen viser også at det er visse geografiske forskjeller i <span type="quote">«bransjevalg»</span>. Det er fire næringer som går igjen, og om lag 55 prosent av personene er sysselsatt i en av disse næringene.   Nesten  1  av  5  er  sysselsatt  innen  varehandel.  Varehandel  er  på  topp  både  i  Sør-  og Midt-Norge og i Øvrige nord. I STN-området er det derimot to andre næringer som er mer representert.    I Sør- og Midt-Norge  er helsesektoren den nest mest vanlige bransjen, mens i STNområdet  er  helsesektoren  oftest  representert.  I  helsesektoren  er  det  klare kjønnsmessige  forskjeller.  Andelen  kvinner,  som  <span type="quote">«velger»</span>  denne  sektoren  er  seks ganger  så  stor  som  for  menn.  Andelen  menn  som  arbeider  i  helsesektoren  er  i underkant av 7 prosent i begge områdene i nord og 5 prosent i Sør- og Midt-Norge.   Bygg  og  anlegg  og  Industri  er  ofte  representerte  bransjer  for  de  som  mangler videregående opplæring. Disse to bransjene er mer typisk for menn. Om lag 18 prosent av mennene er sysselsatt innen bygg og anlegg. Kun 2 prosent av kvinnene jobber i denne bransjen. Andelene er om lag like for alle tre områdene.</p>
    <p>Jordbruk, skogbruk og fiske er den nest oftest <span type="quote">«valgte»</span> næring i STN-området. Denne næringen er mer sjeldent <span type="quote">«valgt»</span> i Øvrige nord og i Sør- og Midt-Norge. 18,5 prosent av  mennene  i  STN-området  og  kun  3,8  prosent  av  kvinnene  er  sysselsatt  innen jordbruk, skogbruk og fiske.</p>
    <p>
      <em type="bold">3.5  Konklusjon og forslag til videre analyser </em>
    </p>
    <p>
      <em type="bold">3.5.1 Konklusjon </em>
    </p>
    <p>Kapittel 3.3 viser at</p>
    <p>frafallet er høyere i STN-området enn i de to andre områdene, både etter elevens kjønn og utdanningsprogram.   For  alle  tre  områder  gjelder  at  frafallet  blant  gutter  og  frafallet  i  yrkesfag  er  noe redusert  de  siste  årene.  Frafallet  blant  jenter  og  blant  elever  på  studieforberedende utdanningsprogram er om lag uendret i perioden.</p>
    <p>Det vises i kapittel 3.4 at</p>
    <p>om  lag  2  av  3  personer  uten  videregående  opplæring,  er  i  arbeid.  Andelen  som  er sysselsatte er noe større i STN-området enn i de to andre områdene.   Varehandel, helsesektoren, bygg og anlegg samt industri er ofte <span type="quote">«valgte»</span> næringer. I STN-området er primærnæringen betydelig mer vanlig enn i de to andre områdene.   Det  er  til  dels  store  kjønnsmessige  forskjeller  i  <span type="quote">«bransjevalg»</span>.  Kvinner  arbeider  i større grad i omsorgsyrker, samtidig som menn i langt større grad arbeider innen bygg og anlegg. Disse kjønnsmessige forskjeller gjelder for alle tre områder.</p>
    <p>
      <em type="bold">3.5.2 Forslag til videre analyser </em>
    </p>
    <p>I kapittel 3.4 vises at jordbruk, skogbruk og fiske er ofte representerte næringer for personer bosatt i STN-området og som mangler videregående opplæring. Primærnæring har imidlertid mange  næringsundergrupper  som  kanskje  ikke  er  like  relevante  i  alle  deler  av  landet.  En kunne  identifisere  mer  relevante  undergruppene  for  primærnæringene  for  STN-området  og lage tilsvarende sammenligninger med to andre områdene.</p>
    <p>I  denne  artikkelen  er  det  presentert  tall  for  arbeidstilknytning  for  de  som  har  falt  fra  i videregående  opplæring.  Analysen  kunne  videreføres  ved  å  gi  sammenlignbare  tall  for arbeidstilknytning  for  personer  som  <em type="italic">har</em>  avsluttet  videregående  og  for  personer  som  har avsluttet  universitets-  eller  høyskole  utdanning.  Hvor  stor  er  andelen  sysselsatte  og  hvilke næringer jobber disse personene i? </p>
    <p>Frafallet  i  videregående  opplæring  er  noe  lavere  i  de  store  byene  enn  ellers  i  landet.  I motsetning  til  Øvrige  nord  og  Sør-  og  Midt-Norge,  mangler  STN-området  store  byer.  En kunne  på  det  grunnlag  undersøke  om  årsaken  til  forskjellene  i  frafallet  i  videregående opplæring beskrevet i kapittel 3, rett og slett er forekomsten av byer.</p>
  </body>
</document>
