<document xml:lang="nob" id="no_id"><header><title>Samisk språk i Den norske kirke</title><genre code="science"/><author><unknown/></author><wordcount>9932</wordcount><conversion_status type="standard"/><availability><license type="standard"/></availability><origFileName>http://samilogutmuitalit.no/sites/default/files/publications/7.statistikkartikkel.tore_johnsen_1.pdf</origFileName><parallel_text xml:lang="sme" location="7_samegiella_norgga_girkus.pdf"/><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision: 154948 $; </version></header><body><p><em type="bold">7   Samisk språk i Den norske kirke  </em></p>
<p><em type="bold">Tore  Johnsen,  </em>Cand.theol.  fra  Menighetsfakultetet.  Generalsekretær  Samisk  kirkeråd  i  Den norske kirke </p>
<p><em type="italic">Sammendrag: </em></p>
<p><em type="italic">Kapittelet  belyser utbredelse, omfang og nivå på bruk av samisk språk i  gudstjenester i  Den norske kirke. Statistikkgrunnlaget er data innhentet særskilt i de tre nordligste bispedømmene siden 2012, samt SSBs kirkelige årsstatistikk.  </em></p>
<p><em type="italic">I  2014  meldte  1/8  av  menighetene  i  Nidaros,  ¼  av  menighetene  i  Sør-Hålogaland  og  ½  av menighetene  i  Nord-Hålogaland  at  de  hadde  brukt  noe  samisk  i  gudstjenestelivet  i  løpet  av året.  Økningen  siden  2012  er  merkbar  i  alle  tre  bispedømmer.  Et  knippe  menigheter  har  i treårsperioden dessuten gått fra å bruke samisk unntaksvis til å inkludere samisk i flertallet av gudstjenestene.  En  tidsserie  på  3  år  er  et  spinkelt  statistisk  grunnlag,  men  mange sammenfallende  data  tyder  på  at  de  positive  tendensene  ikke  bare  skyldes  naturlige svinginger. Det er likevel stor lokal variasjon og omfanget på bruk av samisk er generelt lite.  </em></p>
<p><em type="italic">Den  norske  kirke  fremstår  som  arena  for  synliggjøring  av  samisk  språk.  Det  er  bare  i  det samiske  språkforvaltningsområdet  at  gudstjenestene  i  større  grad  fremstår  som  reell bruksarena  for  samisk  språk.  Med  unntak  av  1-2  menigheter,  er  fast  bruk  av  samisk  i normalisert  i  forvaltningsområdet,  men  det  er  relativt  stor  variasjon  i  språkbruksnivå.  Det utfordres  til  å  se  etter  mulige  måter  å  styrke  språkbruksnivået  i  liturgien  på.  Kirketolktjenesten fremstår som forutsetning for at samisk kan brukes i forkynnelsen. Dette er en særlig utfordring for sørsamisk og lulesamisk som mangler slike stillinger.  </em></p>
<p><em type="italic">SSBs  kirkelige  årsstatistikk  viser  at  Den  norske  kirke  generelt  står  betydelig  sterkere  i forvaltningsområdet  for  samisk  språk  enn  på  landsbasis.  Forvaltningsområdet  skiller  seg mindre  fra  menigheter  i  områder  med  sammenliknbar  demografi,  men  de  negative  trendene synes  likevel  å  være  noe  svakere.  Det  samiske  språkforvaltningsområdet  skiller  seg  ut  med sterkere oppslutning om konfirmasjon. </em></p>
<p><em type="italic">Den norske kirkes  bruk  av samisk foreslås tatt opp med det  regjeringsoppnevte utvalget  som gjennomgår  samelovens  språkregler.  Det  bør  tas  hensyn  til  behov  knyttet  til  samisk  språk  i kirkelivet i arbeidet med ny kirkeording for Den norske kirke. Det anbefales videre at arbeidet med statistikk om bruken av samisk språk i kirkelivet videreføres, slik at utviklingen på feltet kan følges og stimulerende tiltak målrettes. </em></p>
<p><em type="bold">7.1  Innledning </em></p>
<p>Både sentrale myndigheter, Sametinget og  Den norske kirke  synes  å  ha  en felles  erkjennelse av  kirkelivets  sentrale  betydning  for  det  samiske  samfunnet.  Dette  gjenspeiles  i  de forventninger  som  signaliseres  med  hensyn  til  hvordan  Den  norske  kirke  i  sin  virksomhet ivaretar samisk kirkeliv. I dette perspektivet er det naturlig å se kirkens ivaretakelse av samisk språk som en del av Den norske kirkes samfunnsoppdrag som <span type="quote">"Norges folkekirke"</span>. Hvordan blir så  dette ansvaret ivaretatt?  I hvilken  grad og på hvilken måte fremstår Den norske kirke som aktør og arena for synliggjøring, bruk og styrking av samisk språk?</p>
<p>Dette kapittelet  belyser  hva  statistikk  kan fortelle om  utbredelse, omfang og nivå på bruk  av samisk  språk  i  Den  norske  kirke  i  dag.  Hovedfokuset  er  hvordan  samisk  språk  inkluderes  i gudstjenestelivet. I tillegg til å belyse bruken av samisk språk vil kapittelet i noen grad også se på hva statistikk kan fortelle om Den norske kirkes stilling generelt i samiske lokalsamfunn.</p>
<p>Statistikkgrunnlaget  for  språktematikken  er  data  innhentet  særskilt  i  de  tre  nordligste bispedømmene  samt  SSBs  kirkelige  årsstatistikk  som  innhentes  fra  alle  menigheter  i  Den norske  kirke.  Spørsmålet  om  kirkens  stilling  i  samiske  samfunn  generelt  sees  i  lys  av  SSBs kirkelige årsstatistikk.</p>
<p>I  en  bakgrunnsdel  inledningsvis  etableres  en  historisk  og  nåtidig  kontekst  for  forståelsen  av statistikkmaterialet som senere presenteres. I den historiske delen vies oppmerksomheten til en kongelig  resolusjon  av  1848  som  har  regulert  Den  norske  kirkes  bruk  av  samisk  språk  helt fram til vår tid. I den nåtidige delen beskrives kort organisatoriske, strategiske, språkpolitiske og juridiske rammer for Den norske kirkes bruk av samisk språk.</p>
<p>Avslutningsvis oppsummeres hovedfunnene, og det pekes på utfordringer og muligheter og gis anbefalinger med tanke på videre oppfølging av feltet. Det pekes også på dataenes relevans i forhold  til  et  par  overordende  problemstillinger,  nemlig  arbeidet  med  revidering  av samelovens  språkregler  samt  de  endringsprosesser  som  pågår  frem  mot  2019/2020  med hensyn til etablering av ny forvaltning og kirkeordning for Den norske kirke som selvstendig trossamfunn.</p>
<p><em type="bold">7.2 Bakgrunn – historie og nåtidig kontekst </em></p>
<p><em type="bold">7.2.1 Historiske utviklingstrekk i Den norske kirkes arbeid med samisk språk </em></p>
<p>Det  er  kjent  at  Thomas  von  Westen  og  samemisjonsarbeidet  under  ham  rundt  1720-tallet hadde  et  positivt  syn  på  samisk  språk.  Kirkens  offisielle  holdning  fra  denne  tiden  av  kan beskrives som en stadig pendelbevegelse mellom perioder preget av en positivt anerkjennende og  proaktiv  linje,  og  perioder  preget  av  en  avvisende  holdning  og  direkte  motarbeiding  av samisk  språk.    Årene  før  fornorskningspolitikken  begynte  å  slå  inn  fra  rundt  1850  var imidlertid en positiv periode, og rett før  de minoritetspolitiske  vindene snudde ble en sentral bestemmelse  etablert.  Det  handler  om  Kgl.res.  24.  febr  1848  som  i  stor  grad  kom  til  å bestemme  den  kirkelige  bruken  av  samisk  språk  helt  inn  i  vår  egen  tid.  Det  interessante  for problemstillingene som  drøftes i  dette kapittelet er hvordan det  geografiske virkeområdet  for bestemmelsen til å begynne med var betydelig, men deretter gradvis ble snevret inn.</p>
<p>Den  kongelige  resolusjonen  fra  1848  fastsatte  et  krav  om  at  prester  før  tilsetting  i  nærmere angitte prestegjeld i  Nord-Norge måtte ha avlagt presteeksamen i samisk. Opprinnelig var et stort  <em type="italic">sammenhengende</em>  <em type="italic">område</em>  fra  Grong  i  sør  til  Norges  yttergrense  i  nordøst  omfattet  av bestemmelsen  i  den  kongelige  resolusjonen.  Allerede  etter  11  år  falt  imidlertid  hele  det sørsamiske  og  lulesamiske  språkområdet  samt  de  sørlige  delene  av  det  nordsamiske språkområdet  ut.  Fra  1859  stod  man  igjen  med  den  nordlige  halvdelen  av  Troms  samt Finnmark. </p>
<p>På  1900-tallet  ble  området  enda  mindre,  og  til  slutt  stod  et  fåtall  prestegjeld  i  tilknytning  til Indre Finnmark igjen som et siste <span type="quote">"samisk-kirkelig reservat"</span> for Den norske kirke. Det dreide seg  om  prestegjeldene  Guovdageaidnu/  Kautokeino,  Kárášjohka  /  Karasjok,  Porsáŋgu  / Porsanger,  Unjárga  /  Nesseby  (inkludert  Buolbmát  /  Polmak),  Deatnu  /  Tana  og  Lebesby. Utover på 70-tallet var bestemmelsen blitt sovende for Lebesby sitt vedkommende, og samisk stod  etterhvert  relativt  svakt  også  i  Deatnu  /  Tana  (dvs.  nedre  del  av  dagens  Deanu  gielda  / Tana kommune).</p>
<p>Da  sameloven  i  1990  fikk  et  eget  språkkapittel,  ble  det  nye  forvaltningsområdet  for  samisk språk identisk med området der den kongelige resolusjonen av 1848 fortsatt ble praktisert og la premisser for kirkelivet lokalt, samt i tillegg Gáivuotna / Kåfjord. Selv om virkeområdet for den kongelige resolusjonen tegner hovedbildet av hvor samisk ble brukt av Den norske kirke på denne tiden, finnes  det  unntak. F.eks. etablerte  Nord-Hålogaland biskop  på  1970-tallet en geistlig betjening av såkalte <span type="quote">"spredtboende samer"</span>, dvs. samer som bodde utenfor de ovenfor angitte prestegjeldene. Denne betjeningen var imidlertid sporadisk.</p>
<p>Den  gradvise  innsnevringen  av  virkeområdet  for  den  kongelige  resolusjonen  av  1848  er interessant da det kaster lys over dagens arbeid med å reversere denne prosessen og igjen øke utbredelsen av bruken av samisk språk i Den norske kirke. Et par foreløpige konklusjoner  er nærliggende:  For  det  første;  menighetene  i  dagens  Indre  Finnmark  prosti  (Kárášjohka  / Karasjok,  Guovdageaidnu  /  Kautokeino,  Porsáŋgu  /  Porsanger,  Deatnu  /  Tana,  Buolbmát  / Polmak og Unjárga / Nesseby) er de eneste menighetene i Den norske kirke med en kontinuitet i  bruk  av  samisk  i  gudstjenestelivet  gjennom  hele  fornorskningstiden.    For  det  andre; erfaringen  fra  størstedelen  av  det  opprinnelige  virkeområdet  for  den  kongelige  resolusjonen var at Den norske kirke ble en stor fornorsker. For det tredje; det sørsamiske området sør for Grong  var  allerede  <span type="quote">"oppgitt"</span>  som  område  for  bruk  av  samisk  i  kirkene  da  den  kongelige resolusjonen ble etablert i 1848.</p>
<p><em type="bold">7.2.2 Den norske kirke og samisk språk i dag – organisering, språkpolitikk og lover </em></p>
<p>I fortsettelsen gis en kort beskrivelse av dagens organisatoriske, strategiske, språkpolitiske og juridiske rammer for Den norske kirkes  arbeid med samisk språk.  Dette  gir holdepunkter for presentasjonen og fortolkningen av det statistiske materialet som følger senere i artikkelen.</p>
<p>Den  norske  kirkes  betjening  på  samisk  språk  var  fram  til  1980-tallet  nærmest  ensbetydende med nordsamisk.  I 1990 anerkjente imidlertid Kirkemøtet i sak KM  15/90 Handlingsplan for samisk  kirkeliv  et  ansvar  for  alle  de  tre  offisielle  samiske  språkene  i  Norge.  Kirkemøtet anmodet i samme sak de tre nordligste bispedømmene om å ta ansvar for all geistlig betjening på  hvert  sitt  samisk  språk.  Nord-Hålogaland  bispedømme,  som  i  utstrekning  tilsvarer Finnmark  og  Troms  fylker,  fikk  hovedansvar  for  nordsamisk.  Sør-Hålogaland  bispedømme, som  tilsvarer  Nordland  fylke,  fikk  ansvar  for  lulesamisk  språk.  Nidaros  bispedømme,  som  i utstrekning  tilsvarer  Nord-Trøndelag  og  Sør-Trøndelag  fylker,  fikk  ansvar  for  sørsamisk språk.  Denne  ansvarsfordelingen  er  siden  lagt  til  grunn  i  Den  norske  kirkes  organisering  av kirkelig betjening på samisk.</p>
<p>Strategiplan for samisk kirkeliv, vedtatt av Kirkemøtet i 2011 (sak KM 8/11), legger til grunn en  samisk  språkpolitikk  for  Den  norske  kirke  som  opererer  med  to  nivåer  (Samisk  kirkeråd 2011:64):  (1)  Et  grunnivå /  minimumsnivå for ivaretakelse  av samisk  språk som  i  prinsippet kan ivaretas over alt i Den norske kirke og gjelder uavhengig av sameloven. (2) Et nivå knyttet til  etterlevelse  av  forpliktelsene  som  følger  av  samelovens  språkregler,  og  som  i  særlig  grad knytter seg til  forvaltningsområdet  for samisk  språk.  Med hensyn til  det  første sier planen at det  nasjonale  minimumsnivået  for  ivaretakelse  av  samisk  språk  forslagsvis  kan  knyttes  opp mot følgende tiltak:</p>
<p type="listitem">• Hvert år ta i bruk samiske salmer / liturgiledd i gudstjenesten (slik det ofte gjøres med</p>
<p>andre språk) en eller flere ganger.</p>
<p type="listitem">• Markere Samefolkets dag (6. februar) i en eller annen form i gudstjenestelig sammenheng.</p>
<p type="listitem">• Gi tilbud om utdeling av samisk 4-årsbok.</p>
<p type="listitem">• Gi tilbud om utdeling av Bibel / Det nye testamente/bibeldeler på samisk.</p>
<p type="listitem">• Gi tilbud om salme eller liturgideler på samisk der samisk familie er involvert i dåp,</p>
<p>konfirmasjon, vigsel eller begravelse.</p>
<p type="listitem">• Gi tilbud om visse samiske elementer i konfirmasjonstiden.</p>
<p>Da  Kirkemøtet  i  2011  vedtok  ny  gudstjenesteliturgi  for  Den  norske  kirke  ble  også  nytt regelverk for menighetenes gudstjenesteliv vedtatt, såkalte alminnelige bestemmelser.  Ifølge disse er alle menigheter i forvaltningsområdet for samisk språk forpliktet til å ivareta samisk språk i sitt gudstjenesteliv og skal innarbeide dette i sin lokale grunnordning. En bestemmelse rettet  mot  alle  menigheter  sier  at  der  det  er  naturlig  kan  andre  språk  [enn  norsk]  brukes  på enkeltledd.  Dette  er  indirekte  en  invitasjon  til  å  inkludere  samisk  språk  også  utenfor forvaltningsområdet. Menighetens lokale grunnordning skal i følge bestemmelsene godkjennes av biskopen.</p>
<p>For  å  øke  utbredelsen  av  bruk  av  samisk  språk  i  Den  norske  kirke  ble  et  knippe  sentrale liturgiledd  på  sørsamisk,  lulesamisk  og  nordsamisk  tatt  inn  bak  i  den  ordinære  norske liturgiboka av 2011. Av samme grunn ble det i Norsk salmebok av 2013 tatt inn 15 salmer på hvert  av  de  tre  nevnte  samiske  språkene  (til  sammen  45).  Samiske  liturgiledd  og  samiske salmer  skal  med  andre  ord  i  dag  finnes  tilgjengelig  i  alle  menigheter  i  Den  norske  kirke.  I rammen  av  vedtakene  i  2011  ble  også  Samefolkets  dag  gjort  til  offisiell  kirkelig  merkedag med  egne  tekstrekker  og  samlingsbønn,  samt  med  en  veiledning  for  den  kirkelige markeringen.</p>
<p>Den  norske  kirkes  målsettinger  om  bruk  av  samisk  språk  er  også  nedfelt  i  planer  for  andre virksomhetsområder enn gudstjenestelivet, særlig trosopplæring. Plan for trosopplæring i Den norske kirke gir menighetsrådene i forvaltningsområdet et særskilt ansvar for å legge til rette</p>
<p>trosopplæringstilbud  for  samiske  barn  og  unge  (Kirkerådet  2010:11).  Planen  sier  samtidig  at</p>
<p>samiske barn og unge har rett til opplæring og materiell på sitt eget språk, uavhengig av hvor i landet de bor (Kirkerådet 2010:42).</p>
<p>Ifølge samelovens språkregler har alle rett til individuelle kirkelige tjenester på samisk i Den norske kirkes menigheter i forvaltningsområdet (§ 3-6). Den norske kirke legger selv til grunn at  sameloven  må  ha  konsekvens  også  for  gudstjenestelivet,  selv  om  lovforarbeidene overraskende  nok  avgrenset  rettigheten  til  kun  å  gjelde  individualiserte  kirkelige  handlinger utenom gudstjenester som er åpne for alle (Kirke- og kulturdepartementet 1990:48).</p>
<p>Menighetene i forvaltningsområdet har så langt dessuten vært forpliktet av språkbestemmelsenes  generelle  regler  for  lokale  offentlige  forvaltningsorganer  i forvaltningsområdet.  Endringene  av  Den  norske  kirkes  relasjoner  til  staten  kan  potensielt forhindre at sameloven i framtiden skal gjelde for Den norske kirke. Kirkemøtet har imidlertid forutsatt  at  samelovens  språkregler  skal  gjelde  for  Den  norske  kirke  også  etter  endrede relasjoner  mellom  stat  og  kirke  (KM  8/07).  Det  er  bl.a.  uttrykt  ønske  om  gjennomgang  av samelovens  språkregler  med  henblikk  på  å  inkludere  kirkens  fellesskapshandlinger  i gudstjenester og kirkelige handlinger (KM 8/11 og Samisk kirkeråd 2011:102).</p>
<p>Det er også relevant å nevne at  Strategiplan for samisk kirkeliv ser Den norske kirkes arbeid med samisk kirkeliv i lys av Grunnloven § 108 (tidligere 110a).</p>
<p><em type="bold">7.3   Statistikk om bruk av samisk språk i Den norske kirke </em></p>
<p>Hva kan så statistikk fortelle om status og utvikling for bruken av samisk språk i Den norske kirke? I fortsettelsen rettes det særlig fokus på situasjonen i Nidaros, Sør-Hålogaland og NordHålogaland  bispedømmer.  Med  andre  ord  beskrives  den  kirkelige  språksituasjonen  for  et geografisk område tilsvarende Sør-Trøndelag, Nord-Trøndelag, Nordland, Troms og Finnmark fylker.  Det  statistiske  materialet  belyses  i  lys  av  tre  hovedproblemstillinger.  For  det  første: Hva  er  status  og  utvikling  med  hensyn  til  <em type="italic">geografisk</em>  <em type="italic">utbredelse</em>  av  bruk  av  samisk  språk (antall menigheter / prostier). For det andre: Hva er status og utvikling med hensyn til <em type="italic">omfang av gudstjenester</em> med innslag av samisk språk (antall gudstjenester i hvert prosti / menighet). </p>
<p>For  det  tredje:  Hva  er  status  og  utvikling  med  hensyn  til  <em type="italic">bruksnivå  av  samisk</em>  i gudstjenestelivet (prosentandel samisk i den enkelte gudstjeneste).  </p>
<p>Det  foreligger  ikke  lange  tidsserier  for  dette.  De  tre  nordligste  bispedømmene  begynte  med egen  datainnsamling  for  dette  i  2011  med  utgangspunkt  i  et  eget  skjema.  Indikatorene  brukt her fanger opp både utbredelse, omfang og språkbruksnivå, og det spørres om dette både for gudstjenester, dåp, konfirmasjon, vigsel og begravelse. I tillegg etterspørres kirkelig markering av  Samefolkets  dag,  samt  antall  utdelte  4-årsbøker  og  bibeldeler  på  samisk.  Hoveddelen  av dette skjemaet gjengis nedenfor under punkt 7.3.5. Av kapasitetsgrunner er det kun tallene om bruk av samisk i gudstjenestene som blir gjenstand for analyse i denne artikkelen.</p>
<p>Tallene  for  det  enkelte  bispedømme  begynner  å  bli  fullstendige  først  fra  2012.  Derfor  er  det kun årene 2012 - 2014 man har sammenliknbare data for. Fra 2014 ble det i tillegg tatt inn et spørsmål  i  skjemaet  for  SSBs  kirkelige  årsstatistikk  for  hele  Den  norske  kirke.  Alle  landets menigheter – dvs. menighetene tilhørende Den norske kirke – er her bedt om å føre opp <span type="quote">“antall gudstjenester med innslag på samisk”</span> i løpet av året. SSB-tallene for 2014 gir oss med andre ord  indikasjon  på  bruken  av  samisk  språk  i  kirkene  på  landsbasis.  I  tillegg  fungerer  SSBtallene  som  kvalitetssikring  av  tallene  fra  den  særskilte  statistikkinnhentingen  om  bruk  av samisk  språk i  de tre nordligste bispedømmene.  Med svært få og utbetydelige unntak,  er det sammenfall mellom de to statistikkildene. Norges Samfunnsvitenskapelige Datatjeneste (NSD) tilrettelegger  menighetsdataene  innhentet  av  SSB  i  en  egen  kirkedatabase.  Både  SSBs  og NSDs databaser er benyttet som kilder i denne artikkelen.</p>
<p>Med  <span type="quote">“gudstjenester”</span>  menes  i  denne  artikkelen  <span type="quote">"gudstjenester  på  søn-/  helligdag"</span>  (kategori brukt  i  SSBs  kirkestatistikk)  eller  såkalte  <span type="quote">"forordnede  gudstjenester"</span>  (kategori  brukt  i  den særskilte  statistikkinnhentingen  i  de  tre  nordligste  bispedømmene).  Dette  er  tilnærmet identiske  kategorier  og  behandles  i  fortsettelsen  som  samme  størrelse.  Det  må  tas  forbehold om muligheten for feilkilder på grunn av dette, selv om disse forventes å være svært små. Fra 2015 anbefales det  at  statistikkskjemaet  for innhenting av data om  samisk  språkbruk i  de tre nordligste bispedømmene bruker samme kategori som SSBs statistikk.</p>
<p>Kategorien <span type="quote">"andre gudstjenester"</span>, som brukes både av SSB og av bispedømmene, holdes med andre ord utenfor denne statistikkartikkelen. Én grunn er at gudstjenesten på søn-/helligdager kan  betraktes  som  det  fremste  uttrykket  for  menighetens  gudstjenesteliv.  En  annen  grunn  er eksempler  på  manglende  samsvar  mellom  tallene  rapportert  til  henholdsvis  SSB  og bispedømmene.  Det  gjelder  kun  et  fåtall  menigheter  i  forvaltningsområdet  for  samisk  språk. Hos disse er det i den særskilte statistikkinnhentingen til bispedømmene rapportert et betydelig høyere antall <span type="quote">"andre gudstjenester"</span> med bruk av samisk, enn det totale innrapporterte antallet <span type="quote">"andre  gudstjenester"</span>  til  SSB  (uavhengig  av  språk).  Årsaken  synes  å  være  at  man  i  den bispedømmevise innrapporteringen noen steder har inkludert institusjonsandakter generelt (og ikke  bare  gudstjeneste  på  institusjon),  noe  som  ikke  defineres  som  <span type="quote">"andre  gudstjenester"</span>  i SSBs  statistikk.  Feilkilden vurderes  her som  betydelig, siden volumet  i disse menighetene  er ganske  stort, noe som  altså ikke gjør det  hensiktsmessig å sammenlikne tallene.  For å unngå dette  i  fremtiden,  anbefales  det  at  det  i  den  særskilte  statistikkinnhentingen  om  bruken  av samisk  språk  i  de  tre  nordligste  bispedømmene  legges  til  grunn  en  definisjon  av  <span type="quote">“andre gudstjenester”</span>  som  samsvarer  med  forståelsen  av  samme  kategori  i  SSBs  kirkelige årsstatistikk.</p>
<p>I  fortsettelsen  fokuseres  det  altså  kun  på  <span type="quote">«gudstjeneste  på  søn-/helligdag»</span>  /  <span type="quote">«forordnet gudstjeneste»</span> og for enkelhets skyld vil <span type="quote">«gudstjeneste»</span> i fortsettelsen referere til dette.</p>
<p><em type="bold">7.3.1  Geografisk utbredelse / antall menigheter som har gudstjenester med innslag på samisk </em></p>
<p>Den geografiske utbredelsen<em type="italic"> </em>av bruken av samisk språk i gudstjenestelivet i Den norske kirke kan  leses  ut  av  <em type="italic">antall  menigheter</em>  som  bruker  noe  samisk  i  gudstjenesten.  Tallene  som presenteres  i  fortsettelsen  gjør  ikke  forskjell  på  om  det  er  holdt  mange  eller  få  gudstjenester med  innslag  på  samisk  gjennom  året.  Det  skjelnes  heller  ikke  mellom  hvor  mye  eller  lite samisk som er brukt i den enkelte gudstjeneste. For å komme med i statistikken her rekker det at en menighet kun én eneste gang i løpet av året har hatt et eller annet innslag på samisk språk i gudstjenesten. Selv om dette er lite, er det likevel interessant å registrere da man av erfaring vet at det kan være ganske store sperrer mot å ta i bruk noe samisk overhodet. Når dette kan registreres i statistikken indikerer det derfor med stor sannsynlig et aktivt valg av de som har ansvar for gudstjenesten lokalt. </p>
<p>Det er ifølge Kirkerådet i dag 1 247 menigheter i Den norske kirke. I 2014 har 6,4 % av alle landets  menigheter  meldt  til  SSB  at  de  har  hatt  en  eller  flere  gudstjenester  med  innslag  av samisk,  nærmere  bestemt  80  menigheter.  72  av  disse  menighetene  tilhører  de  tre  nordligste bispedømmene.  De  øvrige  8  fordeler  seg  på  Oslo  (4),  Hedmark  (2)  og  Bergen  (2). Gjennomgangen  i  fortsettelsen  konsentrerer  seg  om  tallene  fra  de  tre  nordligste bispedømmene.  Merk  at  tre  menigheter  som  ikke  har  rapportert  gudstjeneste  med  samisk innslag til SSB, har rapportert om 1 slik gudstjeneste hver i den særskilte rapporteringen i de tre nordligste bispedømmene. Det gjør at det totale antallet menigheter som har brukt samisk i Den norske kirke i 2014 antakelig er 83 og det totale antallet i de tre nordligste bispedømmene er 75.</p>
<p>I  de  tre  nordligste  bispedømmene  er  det  i  alt  285  menigheter  (133  i  Nidaros,  86  i  SørHålogaland  og  66  i  Nord-Hålogaland).  Diagrammet  nedenfor  (Figur  7.1)  viser  antall menigheter som har rapportert om bruk av noe samisk i gudstjenestelivet gjennom et år i disse bispedømmene.</p>
<p>I 2012 meldte 44 menigheter om minst én gudstjeneste med et samiskspråklig innslag i egen menighet. Tallet var økt til 76 menigheter i 2014. Mens økningen i antall menigheter fra 2012 til 2014 var tilnærmet identisk mellom de tre bispedømmene (10-11-11), har Nord-Hålogaland høyest og Nidaros lavest antall menigheter med bruk av samisk. I 2014 var antallet 35 i NordHålogaland, 24 i Sør-Hålogaland og 17 i Nidaros.</p>
<p><em type="bold">Figur 7.1   Antall menigheter i de tre nordligste bispedømmer som har brukt samisk i gudstjenestelivet i løpet av året </em></p>
<p>Diagrammet nedenfor (Figur 7.2) viser samme utvikling omregnet i prosentandel menigheter i de tre nordligste bispedømmene som har brukt noe samisk i gudstjenestelivet gjennom året.</p>
<p><em type="bold">Figur 7.2   Prosentandel  menigheter  i  de  tre  nordligste  bispedømmer  som har brukt samisk i gudstjenestelivet i løpet av året </em>Mens  15,4  %  av  menighetene  i  Nidaros,  Sør-Hålogaland  og  Nord-Hålogaland  i  2012  meldte om innslag på samisk i gudstjenestelivet, gjorde 26,7 % det samme to år senere. Altså skjedde en økning på 11,3 prosentpoeng for de tre bispedømmene under ett. Til tross for at økningen i antall menigheter var tilnærmet identisk i de tre bispedømmene, var økningen i prosentpoeng større  i  nord  enn  lenger  sør  da  det  er  betydelig  færre  sokn  i  Nord-Hålogaland  og  SørHålogaland  enn  i  Nidaros.  Den  bispedømmevise  økningen  i  andel  menigheter  målt  i prosentpoeng var henholdsvis 16,6 prosentpoeng i Nord-Hålogaland, 12,8 prosentpoeng i SørHålogaland  og  7,5  prosentpoeng  i  Nidaros.  Status  per  2014  er  altså  at  drøyt  1/2  av menighetene i Nord-Hålogaland, drøyt 1/4 av menighetene i Sør-Hålogaland og drøyt 1/8 av menighetene i Nidaros bruker noe samisk i gudstjenestelivet gjennom et år. </p>
<p>I  lys  av  det  som  ble  sagt  innledningsvis  om  utviklingen  for  virkeområdet  for  den  kongelige resolusjonen  av  1848,  er  det  som  forventet  at  Nord-Hålogaland  har  størst  andel  og  Nidaros lavest andel av menigheter som bruker noe samisk i de tre nordligste bispedømmene. Det som kanskje  er  noe  overraskende  er  at  økningen  i  antallet  menigheter  som  tar  bruk  samisk  er omtrent lik i alle bispedømmer.</p>
<p><em type="bold">7.3.2   Omfang av gudstjenester med innslag på samisk gjennom året – prostinivå </em></p>
<p>Fra  å  ha  sett  på  utbredelsen  av  bruken  av  samisk,  skal  vi  nå  se  nærmere  på  <em type="italic">omfang  av gudstjenester</em>  (altså  antall)  med  innslag  på  samisk  i  de  tre  nordligste  bispedømmene.  Det  er generelt svært beskjedne tall. For å få et visst volum er det derfor hensiktmessig å synliggjøre tallene på prostinivå. Det gjør det også mulig å sammenlikne utviklingstrekk bispedømmene i mellom. Det er viktig å påpeke at det i flertallet av tilfellene er et mindretall av menighetene i et  prosti  som  bruker  noe  samisk.  Selv  i  prostier  med  et  større  antall  gudstjenester  skyldes volumet ofte at enkeltmenigheter bryter mønsteret med ingen eller bare 1-2 gudstjenester i året med samiske innslag. De enkeltmenighetene som skiller seg positivt omtales særskilt nedenfor under punktet 7.3.3.  </p>
<p>I de tre nordligste bispedømmene er det i alt 29 prostier. 12 ligger i Nidaros bispedømme, 8 i Sør-Hålogaland  bispedømme  og  9  i  Nord-Hålogaland  bispedømme.  Diagrammet  nedenfor (Figur 7.3) visualiserer omfang av gudstjenester med samisk språk i 2012 og 2014. Vi kan dele prostiene i fire grupper basert på tallene for 2014: (a) 6 prostier – 5 fra Nidaros og 1 fra SørHålogaland  –  hadde  ingenting  å  melde.  Disse  er  utelatt  i  diagrammet.  (b)  13  prostier rapporterer  mellom  1  og  11  gudstjenester  med  innslag  på  samisk.  (c)  9  prostier  utgjør  et mellomskikt  med  28-86  gudstjenester  med  innslag  på  samisk.  (d)  Ett  prosti,  Indre  Finnmark prosti, er i en kategori for seg selv med 305 gudstjenester i 2014 med bruk av samisk språk, og da  er  Guovdageaidnu  /  Kautokeino  ikke  med  i  tallene.  Omkring  en  tredjedel  av  alle</p>
<p>gudstjenester  med  bruk  av  samisk  språk  i  Den  norske  kirke  ble  holdt  her  i  2014.  Med Guovdageaidnu / Kautokeino ville andelen antakelig vært omkring 40 %.</p>
<p>I diagrammet er prostiene satt opp i en rekkefølge som noenlunde tilsvarer geografien fra nord  til sør. Prostiene Varanger til og med Trondenes tilhører Nord-Hålogaland bispedømme. Prostiene Vesterålen til og med Indre Helgeland tilhører Sør-Hålogaland. Prostiene Namdal til og med Gauldal tilhører Nidaros bispedømme.</p>
<p><em type="bold">Figur 7.3   Prostier i Nidaros, Sør-Hålogaland og Nord-Hålogaland med gudstjenester med bruk av samisk 2012 - 2014 </em>Indre  Finnmark  prosti  står  som  nevnt  i  en  særstilling,  også  som  det  eneste  prostiet  i  Den norske kirke hvor alle menigheter er en del av forvaltningsområdet for samisk språk. Det gjør det litt vanskelig å sammenlikne dette prostiet med andre prostier.  Om man imidlertid holder Indre Finnmark prosti utenfor og sammenlikner de resterende prostiene blir situasjonen i de tre bispedømmene relativ sammenliknbar. Alle tre bispedømmer står da igjen med 2-3 menigheter i  forvaltningsområdet  for  samisk  språk:  Nord-Hålogaland  2  (Gáivuotna  /  Kåfjord  i  NordTroms  prosti  og  Loabát  /  Lavangen  i  Indre  Troms  prosti),  Sør-Hålogaland  3  (alle  i Divtasvuona  suohkan  /  Tysfjord  kommune  i  Ofoten  prosti),  og  Nidaros  2  (Snåase  /  Snåsa  i Nord-Innherad  prosti  og  Raarvihke  /  Røyrvik  i  Namdal  prosti).  Når  man  med  dette utgangspunktet  sammenlikner  prostiene  i  de  tre  bispedømmene,  finner  man  også  noen overraskende utviklingstrekk. </p>
<p>Når  Indre  Finnmark  holdes  utenfor  var  Nidaros  det  bispedømmet  som  i  2014  hadde  flest gudstjenester med innslag på samisk. Av de 8 prostiene som da står med flest gudstjenester – dvs. mellom 28 og 86 gudstjenester i året med noe samisk  – tilhører hele 4 prostier Nidaros. Gjennomsnittlig antall gudstjenester med innslag av samisk i disse 4 prostiene er 60,2. Begge prostier  i  Nidaros  med  en  menighet  i  forvaltningsområdet  for  samisk  språk  er  blant  disse (Raarvihke / Røyrvik i Namdal prosti og Snåase / Snåsa i Nord-Innherad prosti).</p>
<p>I  Sør-Hålogaland  tilhører  2  av  prostiene  denne  kategorien  (28-86  gudstjenester  i  året  med innslag  på  samisk)  med  83  som  gjennomsnittlig  antall  gudstjenester  med  innslag  på  samisk. De  tre  menighetene  i  forvaltningsområdet  for  samisk  språk  (lulesamisk),  alle  i  Divtasvuona suohkan / Tysfjord kommune, er representert her med Ofoten prosti.</p>
<p>Nord-Hålogaland  bispedømme  har,  når  Indre  Finnmark  holdes  utenom,  2  prostier  blant prostiene  med  flest  gudstjenester  med  innslag  på  samisk  språk.  Gjennomsnittet  her  er  på  52 gudstjenester i året med innslag på samisk, altså lavere enn for de nevnte prostiene fra Nidaros og  Sør-Hålogaland.  I  utgangspunktet  er  det  overraskende  at  Nord-Hålogaland  ligger  såpass lavt.  Særlig  fordi  ingen  av  de  resterende  2  prostiene  i  Nord-Hålogaland  med  menigheter  i forvaltningsområdet for samisk språk (Nord-Troms prosti med Gáivuotna / Kåfjord menighet og  Indre  Troms  prosti  med  Loabát  /  Lavangen  menighet)  er  blant  prostiene  med  28-86 gudstjenestere i året med innslag på samisk.</p>
<p>Det kan være være interessant å gjøre noen refleksjoner i lys av utviklingen for virkeområdet for  den  kongelige  resolusjonen  av  1848  omtalt  tidligere.  Da  er  det  for  eksempel  ikke overraskende at bruken av samisk er så sterk i Indre Finnmark prosti. Menighetene her var de eneste i Den norske kirke hvor det var en kontinuitet i bruk av samisk språk i gudstjenestelivet gjennom hele fornorskningstiden.</p>
<p>Det  som  er  mer  overraskende  i  lys  av  utviklingen  for  virkeområdet  for  den  kongelige resolusjonen,  er  snarere  at  de  områdene  som  sist  ble  faset  ut  av  virkeområdet  for bestemmelsen,  dvs.  kysten  av  Finnmark  og  mye  av  Troms,  i  dag  er  blant  prostiene  som  har aller  lavest  andel  av  samisk  i  gudstjenestelivet  om  man  ser  de  tre  bispedømmene  under  ett. Dette skyldes neppe at andelen samiskættet befolkning er særlig lav i dette området.</p>
<p>Det kan her være interessant å bruke fordelingen av innmeldte i Sametingets valgmanntall som indikasjon.  Ikke  fordi  antall  innmeldte  i  Sametingets  valgmanntallet  tilsvarer  antall  samer  i Norge – det reelle tallet vil antakelig være flere ganger høyere – men  fordi den geografiske fordelingen  av  innmeldte  i  manntallet  antakelig  er  en  brukbar  indikasjon  på  hvordan  den samiske befolkningen generelt fordeler seg geografisk.</p>
<p><em type="bold">Figur 7.4   Geografisk fordeling av innmeldte i Sametingets valgmanntall </em></p>
<p>Kartet til venstre, hentet fra SSBs utgivelse <em type="italic">Samisk  statistikk  2014  -  Sámi  statistihkka 2014</em>  (Slaastad  2014:23),  visualiserer innmeldte  i  Sametingets  valgmanntall fordelt på kommuner. Her ser man at noen av kommunene med størst andel innmeldte nettopp  finnes  i  prostiene  som  grenser  til Indre  Finnmark  prosti.  Om  man  ser  på statistikken  om  bruken  av  samisk  språk  i gudstjenestelivet  (Figur  7.3),  ser  man imidlertid  at  disse  prostiene  er  blant prostiene  i  Nidaros,  Sør-Hålogaland  og Nord-Hålogaland bispedømmer med <em type="italic">lavest</em> omfang  av  gudstjenester  med  innslag  på samisk.  Det  er  nærliggende  å  anta  at stigmaet og usynliggjøringen som fornorskningen  skapte  i  disse  områdene, fortsatt virker inn på menighetenes evne og vilje  til  å  inkludere  det  samiske  i gudstjenestelivet. </p>
<p>Nord-Troms  prosti,  som  har  en  menighet  i  forvaltningsområdet  for  samisk  språk,  var  i  2014 registrert med 11 gudstjenester med innslag av samisk språk. De resterende 12 prostiene med innslag på samisk i de tre nordligste bispedømmene har registrert 1 - 5 gudstjenester i løpet av 2014.  3  av  disse  tilhører  Nidaros,  5  Sør-Hålogaland  og  4  av  prostiene  tilhører  NordHålogaland. Det er påfallende at et prosti med en meninghet i forvaltningsområdet for samisk språk  (Indre  Troms  prosti)  er  representert  blant  disse  prostiene.  Her  er  det  vanskelig  å  se  at forvaltningsområdet for samisk språk har fått noen konsekvens for gudstjenestelivet .</p>
<p><em type="bold">7.3.3   Omfang av gudstjenester med innslag på samisk gjennom året – menighetsnivå </em></p>
<p>Ovenfor  er  omfanget  av  gudstjenester  med  innslag  på  samisk  synliggjort  på  prostinivå.  I fortsettelsen  rettes  fokus  mot  menighetsnivået.  Mens  de  fleste  menighetene  som  rapporterer bruk av samisk i gudstjenestelivet kun har brukt samisk i 1 eller 2 gudstjenester gjennom året, er  det  et  fåtall  menigheter  som  skaper  de  store  utslagene  i  statistikken  med  hensyn  til  antall gudstjenester med innslag på samisk. Det er interessant å merke seg at de aller fleste av disse menighetene  har  økt  antallet  gudstjenester  med  samiske  innslag  betydelig  fra  2012  til  2014. Tabellen  nedenfor  (Tabell  7.1)  synliggjør  hvilke  menigheter  dette  handler  om  og  hvilket samisk språk disse bruker på fast basis i gudstjenestelivet. Da tallene for Indre Finnmark prosti kommenteres særskilt under punkt 7.3.5 nedenfor, holdes de utenfor her.</p>
<p>Sørsamisk</p>
<p>Tabellen  ovenfor  viser  at  det  i  den  aktuelle  perioden  er  særlig  menigheter  i  det  sørsamiske språkområdet som fremviser positiv utvikling med hensyn til å øke omfanget av gudstjenester med  innslag  på  samisk  (sørsamisk).  Med  tanke  på  at  sørsamisk  er  det  mest  truede  av  de  tre offisielle samiske språkene i Norge, er dette en veldig gledelig utvikling.</p>
<p>Antallet menigheter som melder om innslag på sørsamisk i gudstjenesten på regulær basis har økt fra 5 menigheter i 2012 til 12 menigheter i 2014. Antallet gudstjenester pr. år med innslag på  sørsamisk  i  disse  12  menighetene  er  økt  fra  128  gudstjenester  i  2012  til  350  i  2014. Menighetene  fordeler  seg  relativt  jevnt  over  hele  det  sørsamiske  språkområdet  i  begge bispedømmer (9 i Nidaros og 3 i Sør-Hålogaland).</p>
<p>At  Nidaros  domkirke  (Nidarosdomen)  er  blant  disse  menighetene  er  kanskje  den  største overraskelsen, og har stor symbolverdi. Her meldes det at innslag på sørsamisk er innført ved alle  gudstjenester,  uansett  om  det  er  soknepresten,  domprosten,  biskopen  eller  preses  som forretter.  Dette  var  for  øvrig  menigheten  i  Den  norske  kirke  med  klart  flest  til  stede  på gudstjenester med innslag på samisk gjennom hele året i 2014 (19 614 personer).</p>
<p>Tall  fra  Saemien  Åålmege,  den  samiske  menigheten  i  sørsamisk  språkområde  som  ble opprettet som prøveordning fra 2009 og permanentisert i 2015, er ikke meldt særskilt inn for 2014. Dette er en samisk kategorialmenighet som dekker hele det sørsamiske området. Det er mulig  at  flere  av  gudstjenestene  som  er  holdt  i  regi  av  Saemien  Åålmege  er  ført  i dagsregisteret  i  soknekirker  tilhørende  lokale  menigheter,  og  derfor  inngår  i  tallene  ovenfor, men  det  er  også  sannsynlig  at  i  alle  fall  et  fåtall  gudstjenester  ikke  inngår,  som  f.eks. utendørsgudstjenester.  Uavhengig  av  om  gudstjenestene  i  regi  av  Saemien  Åålmege  inngår  i tallene  over  eller  ikke,  kan  tallene  tyde  på  at  Nidaros  bispedømmes  arbeid  med  å  styrke sørsamisk  kirkeliv  gjennom  etableringen  av  Saemien  Åålmege  også  har  bidratt  til  å  løfte bevisstheten om det sørsamiske i kirkelivet generelt.</p>
<p>Lulesamisk</p>
<p>Mens antall  gudstjenester med bruk av lulesamisk har gått noe ned fra 2012 til 2014 i de tre menighetene  i  Divtasvuodna/Tysfjord,  har  de  to  menighetene  i  Hamarøy/Hábmer  gått  fra ingen  rapporterte  gudstjenester  med  bruk  av  samisk  til  bruk  av  lulesamisk  som  fast  ordning. Innslag på lulesamisk  er med andre ord brukt som  tilnærmet  normalordning i  5 menigheter i 2014 mot 3 menigheter i 2012. I disse 5 menighetene er det holdt til sammen 84 gudstjenester med bruk av lulesamisk i 2014 mot 56 i 2012.</p>
<p>Til  forskjell  fra  utviklingen  i  det  sørsamiske  språkområdet,  er  bruken  av  lulesamisk  på  fast basis  konsentrert  om  to  kommuner  som  utgjør  et  kjerneområd  for  lulesamisk  språk  i  Norge. Det  lulesamiske  området  er  imidlertid  større  enn  dette.  I  motsetning  til  i  Nidaros  og  NordHålogaland bispedømmer brukes  ikke lulesamisk  på fast  basis i  domkirken i  Bodø. Det  ville antakelig  hatt  betydning  for  utviklingen  for  lulesamisk  språk  i  bispedømmet  som  helhet  om domkirkemenigheten gikk foran her.</p>
<p>Nordsamisk</p>
<p>Holder  vi  menighetene  i  Indre  Finnmark  prosti  utenfor,  er  det  Tromsø  domkirke,  de  3 menighetene i Skånland kommune, og i noen grad Alta menighet som skiller seg positivt ut av menighetene  i  det  nordsamiske  språkområdet.  I  sum  representerer  disse  5  menighetene  150 gudstjenester med innslag av samisk i 2014. Det er 75 % av alle innrapporterte gudstjenester med innslag av nordsamisk i Nord-Hålogaland når Indre Finnmark prosti holdes utenfor.</p>
<p>Med de 6 menighetene i Indre Finnmark prosti, er det i 2014 10 menigheter i det nordsamiske språkområdet som har innslag på samisk mer eller mindre fast i gudstjenesten. (Situasjonen i Indre Finnmark prosti får særlig omtale under punkt 7.3.5) Alta menighet kommer i tillegg til disse med ca. ¼ av gudstjenestene med innslag på samisk.</p>
<p>I 2014 var Domkirken menighet i Tromsø nummer to i landet med hensyn til antall tilstede på gudstjenester  med  samiske  innslag  (9529  til  stede).  Det  meldes  at  menigheten  innførte  fast innslag  på  samisk  i  løpet  av  2011.  Menighetene  i  Skånland  kommune  har  endret  praksis  i perioden  fra  å  unntaksvis  ha  innslag  på  nordsamisk  til  å  ha  det  som  fast  ordning.  Alta menighet har ikke innslag på samisk som fast ordning, men har økt andelen betydelig.</p>
<p><em type="bold">7.3.4   Utviklingstrekk i lys av etatsstatistikken </em></p>
<p>De  hovedsakelig  positive  utviklingstrekkene  som  statistikken  indikerer  så  langt,  understøttes av etatsstatistikken basert på bispedømmenes rapportering til departementet i januar 2015 (jf. Tabell  7.2).  Her  har  Nord-Hålogaland,  Sør-Hålogaland,  Nidaros  og  Hamar  bispedømmer, med  utgangspunkt  i  resultatindikatorer  nedsatt  av  Den  norske  kirke,  rapportert  på  (1)  antall menigheter med samisk språk innarbeidet i lokal grunnordning for gudstjenesten og (2) antall menigheter med samisk språk og kultur innarbeidet i lokal trosopplæringsplan.</p>
<p>Etatsstatistikken  viser  her  en  positiv  tendens.  Antallet  menigheter  som  har  inkludert  samisk språk  i  lokal  ordning  for  gudstjenesten  var  økt  fra  27  menigheter  i  2013  til  47  menigheter  i 2014. Tilsvarende var antall menigheter som hadde innarbeidet samisk språk og kultur i lokal trosopplæringsplan  økt  fra  15  i  2013  til  26  i  2014.  Den  klare  økningen  i gudstjenestestatistikken for 2014 med hensyn til antall menigheter og antall gudstjenester med innslag  av  samisk  språk,  ser  altså  ut  til  å  ha  sammenheng  med  reelle  strategiske  språkvalg  i menighetene nedfelt i lokale planer. Vi kan på grunnlag av etatsstatistikken anta at 63,5 % av de 74 menighetene i Nidaros, Sør-Hålogaland og Nord-Hålogaland bispedømmer som i 2014 hadde  gudstjenester  med  innslag  på  samisk,  gjorde  dette  på  basis  av  vedtak  fattet  i menighetsrådet.</p>
<p><em type="bold">7.3.5   Samisk språkbruksnivå i den enkelte gudstjeneste med vekt på forvaltningsområdet for samisk språk </em></p>
<p>Så langt har utbredelsen og omfanget av gudstjenester med innslag på samisk blitt beskrevet. Å  sette  søkelys  kun  på  dette  vil  imidlertid  gi  et  alt  for  positivt  bilde  av  statusen  for  samisk språk i gudstjenestelivet i Den norske kirke. Grunnen er at det store flertallet av gudstjenestene i statistikkmaterialet med innslag på samisk har brukt samisk språk i et svært lite omfang i den enkelte gudstjeneste.</p>
<p>Regjeringens  Handlingsplan  for  samiske  språk  (2009)  har  analytiske  perspektiver  som  kan bidra med en mer nyansert fortolkning av statistikkmaterialet. Handlingsplanen formulerer tre hovedområder ut fra tre nøkkelord: (1) <em type="italic">lære</em> handler om målrettet samiskopplæring, (2) <em type="italic">bruke</em> handler om økt bruk av samisk på flest mulig arenaer, og (3) <em type="italic">se</em> handler om synliggjøring av samisk språk i det offentlige rom. Det er særlig forskjellen på  <em type="italic">se-</em> og <em type="italic">bruke</em>-perspektivet som åpner for en mer nyansert lesning av den kirkelige statistikken.  </p>
<p><em type="italic">Se</em>-perspektivet handler først og fremst om bidra til å øke verdien og statusen til samisk språk gjennom  synliggjøring  av  samisk  på  offentlige  arenaer.  Verdien  av  dette  skal  ikke undervurderes  da  det  innebærer  viktig  støtte  til  samiske  språkbrukere  og  det  samiske språksamfunnet.  <em type="italic">Bruke-</em>perspektivet  handler  imidlertid  om  noe  mer,  nemlig  å  skape  reelle<em type="italic"> bruksarenaer</em>  for  samisk  språk.  Anvendt  på  temaet  i  denne  artikkelen  handler  dette  om  i hvilken  grad  samisk  blir  et  bruksspråk  i  gudstjenestelivet,  dvs.  i  hvilken  grad  den  enkelte gudstjeneste fremstår som en gudstjenestefeiring <em type="italic">på samisk</em>.  </p>
<p>De positive trendene som er påvist i statistikkmaterialet så langt handler først og fremst om <em type="italic">se</em><em type="italic">bruke</em>-perspektiv? Det  særskilte  statistikkskjemaet  som  det  har  vært  rapportert  på  i  de  tre  nordligste bispedømmene har indikatorer som fanger opp dette. Nedenfor gjengis utdrag av skjemaet og Skjemaet  viser  at  menighetene  har  rapportert  på  to  sett  parametere  som  indikerer  samisk språkbruksnivå  ved  enkeltgudstjenester  i  henholdsvis  liturgi  og  preken.  Med  hensyn  til språkbruk i liturgien kan man velge mellom 4 språkbruksnivåer i et kontinuum fra mye til lite bruk  av  samisk.  De  fire  rapporterings-alternativene  er:  (1)  mer  enn  90  %  av  liturgien  på samisk,  (2)  50-90  %  på  samisk,  (3)  10-50  %  på  samisk  og  (4)  mindre  enn  10  %  på  samisk. Med hensyn til prekenspråk har  valgalternativene vært: (1) preken tolket til samisk, (2) preken tolket til norsk, (3) preken bare på samisk, (4) deler av prekenen på samisk.  perspektivet. Det vil si at samisk språk blir synlig og anerkjent gjennom bruk av samisk i ett eller to enkeltledd i gudstjenesten. Hva er imidlertid statusen for samisk i et </p>
<p>Gjennomgangen i fortsettelsen avgrenser seg til menighetene i forvaltningsområdet for samisk språk. Avgrensningen henger for det første sammen med at det i dag svært sjeldent skjer at det i menigheter utenfor forvaltningsområdet forekommer bruk av samisk ut over 10 % i liturgien, eller bruk av samisk som språk i prekenen. En beskrivelse av status i forvaltningsområdet gir derfor et relativt representativt bilde av status for samisk språk som bruksspråk i Den norske kirke.  Videre  er  det  naturlig  at  man  har  forventninger  om  et  høyere  samisk  språkbruksnivå  i disse menighetene, da disse har særskilte forpliktelser overfor samiske språkbrukere i henhold til  samelovens  språkregler og kirkens egne bestemmelser for gudstjenestelivet  (jf. avsnitt 2.2 ovenfor).</p>
<p>Tallene  som  presenteres  i  fortsettelsen  baserer  seg  på  rapporteringen  for  såkalte  <span type="quote">«forordnede gudstjenester»</span> eller <span type="quote">«gudstjenester på søn-/helligdag»</span> som er tilnærmet det samme.</p>
<p>I  diagrammet  nedenfor  (Figur  7.6)  vises  gjennomsnittstallene  for  2012  og  2014  for henholdsvis  Indre  Finnmark  prosti  og  for  hele  det  samiske  språkforvaltningsområdet,  med unntak  av  Guovdageaidnu  /  Kautokeino.  Diagrammet  viser  fem  søylegrupper.  De  fire  første viser  fordelingen  mellom  de  fire  ulike  språkbruksnivåene  i  liturgien  ved  forordnede gudstjenester  /  gudstjenester  søn-/helligdag.  Søylegruppen  lengst  til  høyre  viser  den  samlede prosentandelen for bruk av samisk språk i liturgien, uansett språkbruksnivå.</p>
<p><em type="bold">Figur 7.6   Andel samisk i liturgien i enkeltgudstjenester – Indre Finnmark prosti og språkforvaltningsområdet </em>Andelen forordnede gudstjenester (søn-/helligdag) med bruk av samisk (søylegruppa til høyre) har  steget  i  den  aktuelle  toårsperioden.  Økningen  er  på  9,6  prosentpoeng  i  Indre  Finnmark prosti (88,8-98,4 %) og med 9,1 prosentpoeng (70-79,1 %) i forvaltningsområdet som helhet. De  fire  søylegruppene  fra  venstre  viser  hvordan  disse  fordeler  seg  mellom  de  ulike språkbruksnivåene.  </p>
<p>Statistikken viser at  det  knapt  forekom  gudstjenester der andelen  av liturgi  på samisk  var på over  90  %.  Gudstjenestene  med  bruk  av  samisk  språk  i  liturgien  fordelte  seg  i  hovedsak mellom  kategoriene  50-90  %,  10-50  %  og  under  10  %.  Mens  kategorien  under  10  %  hadde størst andel i 2012, forsvant den helt i Indre Finnmark prosti i 2014. Også kategorien 50-90 % samisk gikk noe ned i toårsperioden. Mens 10-50 % liturgi på samisk hadde minst andel av de tre kategoriene i 2012, var den klart største kategori i Indre Finnmark prosti i 2014.</p>
<p>Det er meldt fra bispedømmene, særlig fra Nord-Hålogaland, at det har vært noe usikkerhet i menighetene med hensyn til hvordan de ulike kategoriene skal bestemmes. Det kan derfor ikke utelukkes  at  vektforskyvningen  fra  2012  til  2014,  i  alle  fall  delvis,  skyldes  usikkerhet  eller inkonsekvens  i  hvordan  skjønnet  er  utøvd  de  to  aktuelle  årene.  Statistikken  bør  derfor  kun leses som en indikasjon på hvor bruksnivået ligger.</p>
<p>To  diagram  nedenfor  (Figur  7.7  og  Figur  7.8)  viser  fordelingen  mellom  de  fire språkbruksnivåene  i  liturgien  på  menighetsnivå  for  henholdsvis  2012  og  2014.  De  6 menighetene i venstre del av diagrammet (t.o.m. Deatnu/Tana) tilhører Indre Finnmark prosti. Deretter følger ytterligere to menigheter tilhørende det nordsamiske språkforvaltningsområdet, nemlig  Gáivuotna /  Kåfjord  og  Loabát  /  Lavangen. De neste tre menighetene, Drag/Helland, Kjøpsvik  og  Korsnes,  ligger  i  Divtasvuona  suohkan  /  Tysfjord  kommune,  dvs.  i  den lulesamiske  delen  av  det  samiske  språkforvaltningsområdet.  Søylen(e)  til  høyre  –  Snåase  / Snåsa og fra 2014 også Raarvihke / Røyrvik – utgjør det sørsamiske språkforvaltningsområdet.</p>
<p>Fargene i søylene viser andelen brukt samisk i den enkelte gudstjeneste: mørkt indikerer sterkt språknivå,  lyst  lavt  språknivå.  Diagrammet  viser  at  språkbruksnivået  er  høyere  i  Indre Finnmark prosti enn i de andre menighetene.</p>
<p><em type="bold">Figur 7.7   Prosentandel samisk i liturgien i enkeltgudstjenester - Menigheter i språkforvaltningsområdet 2012 </em></p>
<p><em type="bold">Figur 7.8   Prosentandel samisk i liturgien i enkeltgudstjenester - Menigheter i språkforvaltningsområdet 2014 </em></p>
<p>Kárášjohka  /  Karasjok  har  sterkest  samisk  språkbruksnivå  og  oppgir  at  alle  forordnede gudstjenester  i  både  2012  og  2014  tilhører  kategorien  50-90  %  samisk.  Selv  om  tall  ikke foreligger for Guovdageaidnu / Kautokeino, er det nærliggende å tro at språkbruksprofilen er mest  lik  Kárášjohka  /  Karasjok,  av  de  menighetene  vi  har  tall  for.  De  svært  få  rapporterte gudstjenestene i 2014 med mer enn 90 % av liturgien er holdt i Porsáŋgu / Porsanger. Deatnu / Tana  har  doblet  andelen  gudstjenester  med  samisk  språk  fra  50  %  i  2012  til  100  %  i  2014. Gáivuotna  /  Kåfjord  og  Loabát  /  Lavangen,  i  særdeleshet  sistnevnte,  skiller  seg  negativt  ut begge år i forhold til de andre menighetene i forvaltningsområdet. I lys av føringene som Den norske  kirkes  øverste  organer  selv  har  lagt  for  kirkelivet  i  forvaltningsområdet  for  samisk språk,  er  14,8  og  2,9  %  under  det  man  bør  kunne  forvente  i  forvaltningsområdet  for  samisk språk.</p>
<p>I  det  lulesamiske  området  var  prosentandelen  brukt  samisk  (lulesamisk)  i  menighetene  i Divtasvuodna  /  Tysfjord,  dvs,  Drag/Helland,  Korsnes  og  Kjøpsvik  menigheter,  meget  god  i 2012. Denne andelen er en del lavere i 2014, særlig i Kjøpsvik (fra 100 % til 41,2 %). En liten andel av gudstjenestene i forvaltningsområdet med mer enn 90 % av liturgien på samisk holdt i Drag/Helland menighet i 2012.</p>
<p>Et  hovedinntrykk  som  skapes  i  statistikken  er  at  –  med  unntak  av  Loabát  /  Lavangen  og Gáivuotna  /  Kåfjord  –  er  samisk  i  stor  grad  normalisert  som  gudstjenestespråk  i forvaltningsområdet  for  samisk  språk,  i  alle  fall  i  et  se-perspektiv  (synliggjøring).  Det  er imidlertid  litt  mer  uklart  hva  som  er  status  i  et  bruke-perspektiv.  Menighetene  i  Indre Finnmark prosti skiller seg her ut med et generelt sterkere språkbruksnivå, selv om det også er betydelig indre variasjon her.</p>
<p>Statistikken gir et inntrykk av at den svakeste språkbruksnivået er trukket noe oppover, mens det  sterkeste  språkbruksnivået  er  trukket  noe  nedover  i  forvaltningsnivået  fra  2012  til  2014. Som nevnt er det meldt fra bispedømmene at enkelte menigheter har vært usikre på hvordan de skal  kategorisere  språknivået.  Dessuten  er  to  av  kategoriene  (10-50  %  og  50-90  %)  ganske vide  og  kan  i  praksis  romme  ulike  nivåer  språkstyrke.  Bildet  som  tegnes  må  derfor  tas  med visse  forbehold  og  man  bør  være  forsiktig  med  å  trekke  for  bastante  slutninger.  Tallene  gir imidlertid grunnlag for en bevisstgjørende samtale om i hvilken grad man menighetene legger til rette for at samisk kan være et bruksspråk i gudstjenesten.</p>
<p>En  måte  å  styrke  språkbruksnivået  kan  være  å  etterstrebe  å  styrke  språkbruksnivået  i  <em type="italic">alle</em> gudstjenester. En annen måte å gjøre dette på kan være å løfte et <em type="italic">visst antall</em> gudstjenester opp ett språkbruksnivå, og slik skape større variasjon i språkprofilen.  </p>
<p><em type="bold">Figur 7.9   Tolking av preken til samisk i enkeltgudstjenester i språkforvaltningsområdet 2012 og 2014 </em></p>
<p>Diagrammet ovenfor (figur 7.9) viser hva som er status for samisk som <em type="italic">forkynnelsesspråk</em> ved forordnede gudstjenester (søn-/helligdag) i forvaltningsområdet for samisk språk. Statistikken for 2012 og 2014 viser med all tydelighet at samisk er et <em type="italic">tolkespråk</em> ved prekener i Den norske kirke.  Om  man  ser  alle  menigheter  i  de  de  tre  nordligste  bispedømmene  under  ett,  er  det rapportert kun én gudstjeneste de to årene der prekenen er holdt på samisk og tolket til norsk. Om dette har forekommet i Guovdageaidnu / Kautokeino vites ikke da det ikke foreligger tall fra denne menigheten. </p>
<p>Diagrammet  viser  at  det  er  stor  forskjell  innad  i  språkforvaltningsområdet  med  hensyn  til hvorvidt  menigheten  har  mulighet  til  å  høre  samisk  i  forbindelse  med  prekenen.  I  Indre Finnmark  prosti  som  helhet  tolkes  prekenen  ved  halvparten  av  de  forordnede  gudstjenestene (når Guovdageaidnu / Kautokeino er unntatt). Mens det tilnærmet alltid tolkes i Kárášjohka / Karasjok,  Buolbmát  /  Polmak  og  Unjárga  /  Nesseby  (dette  gjelder  også  Guovdageaidnu  / Kautokeino selv om de ikke er med i statistikken) skjer dette kun unntaksvis i Deatnu / Tana og Porsáŋgu / Porsanger. De førstnevnte menighetene har hele tiden hatt fast kirketolkstilling. Porsáŋgu / Porsanger har ingen kirketolkstilling og har brukt å <span type="quote">"låne"</span> kirketolk fra Kárášjohka / Karasjok. Deatnu / Tana er i samme fellesrådsområde som Buolbmát / Polmak menighet (de to  menighetene  er  slått  sammen  fra  1.1.2015)  som  deler  tolk  med  Unjárga  /  Nesseby. Nedgangen  av  prosentandelen  tolkede  gudstjenester  i  Unjárga  /  Nesseby  og  den  tilsvarende økningen i Deatnu / Tana i 2014 kan muligens skyldes en viss omfordeling av tolketjenestener fra Unjárga / Nesseby til Deatnu / Tana.</p>
<p>Med  unntak  av  Gáivuona  /  Kåfjord,  som  har  hatt  en  liten  kirketolkstilling  (25  %)  som  nå  er vakant,  har  ingen  av  de  andre  menighetene  som  mangler  bruk  av  samisk  i  prekenen,  noen samisk  kirketolk-/språkmedarbeiderstilling.  Statistikken  viser  dermed  at  det  er  klar sammenheng  mellom  en  operativ  kirketolktjeneste  og  bruk  av  samisk  språk  i  prekenen.  Den samiske  kirketolktjenesten  er  med  andre  ord  strategisk  og  nødvendig  for  at  samiskspråklige skal ha en mulighet til å få høre forkynnelse på samisk i gudstjenesten. Der slike stillinger ikke finnes, er det ikke realistisk at menigheten får høre forkynnelse på samisk.</p>
<p>Mens i alle fall en del menigheter i nordsamisk område får høre forkynnelse på samisk, viser den innmeldte statistikken at dette ikke har forekommet i lulesamisk og sørsamisk del av det samiske språkforvaltningsområdet de aktuelle årene. Til tross for at språkmedarbeiderstillinger i  Den  norske  kirke  for  lulesamisk  og  sørsamisk  språk  var  de  høyest  priorterte  stillingene  i Strategiplan for samisk kirkeliv, er noen av disse stillingene ennå opprettet. Det er vanskelig å se  for  seg  at  sørsamer  og  lulesamer  skal  ha  en  realistisk  mulighet  til  å  høre  sitt  eget  språk  i forkynnelsen i gudstjenestelivet dersom slike ressurser ikke finnes. I lys av dette fremstår det som viktig å få disse opprettet.</p>
<p><em type="bold">7.4   Hva forteller den generelle kirkestatistikken om Den norske kirkes stilling og betydning i samiske samfunn? </em></p>
<p>En utfordring i arbeidet med samisk statistikk er at det i Norge ikke registreres informasjon om etnisk  tilhørighet.  Samiskrelatert  statistikk  er  derfor  i  hovedsak  geografisk  basert  (Slaastad 2014:7).  Da  samer  i  mesteparten  av  det  tradisjonelle  bosettingsområdet  utgjør  en  minoritet  i sine  hjemkommuner,  er  det  videre  ikke  mulig  å  lage  geografisk  basert  statistikk  som  gir indikasjoner  på  situasjonen  for  samer  i  hele  det  samiske  bosettingsområdet.  I forvaltningsområdet for samisk språk er imidlertid innslaget av samisk befolkning så stort, at geografisk basert statistikk fra dette området gir en rimelig god indikasjon på situasjonen for den samiske befolkningen i de kommunene dette gjelder.</p>
<p>Tall  fra  SSBs  kirkelige  årsstatistikk  fra  forvaltningsområdet  for  samisk  språk  kan  derfor brukes som indikasjon på Den norske kirkes stilling og betydning for det samiske samfunnet. Statistikken  herfra  sier  først  og  fremst  noe  om  situasjonen  for  de  samiske  lokalsamfunnene som  omfattes  av  denne  statistikken.  I  kraft  av  at  disse  kommunene  samtidig  er  viktige kulturelle  sentra  for  det  samiske  samfunnet  for  øvrig,  er  det  er  imidlertid  rimelig  å  anta  at bildet som tegnes her, også kan fortelle noe om Den norske kirkes betydning for den samiske befolkningen generelt.</p>
<p>Følgende  nøkkeltall  fra  SSBs  kirkelige  årsstatistikk  brukes  i  fortsettelsen  som  indikasjon  på oppslutningen  om  Den  norske  kirke  lokalt  i  forvaltningsområdet  for  samisk  språk:  (1)  prosentandel  medlemmer  i  forhold  til  innbyggertall,  (2)  prosentandel  døpte  i  forhold  til antall  fødte,  (3)  prosentandel  konfirmerte  av  årskullet  15-åringer,  (4)  prosentandel  kirkelig gravferd i forhold til antall døde og (5) antall besøkte gudstjenester pr. innbygger på søn- og hellidag. Tallene for perioden 2009-2014 er satt opp i en samlet tabell nedenfor (Tabell 7.2).</p>
<p>For å ha et sammenlikningsgrunnlag gjengis i samme tabell tilsvarende tall for hele landet og for  kommunene  i  henholdsvis  KOSTRAgruppe  3  og  6.  KOSTRAgruppene  trekkes  inn  for  å kunne  sammenlikne  forvaltningskommunene  med  andre  kommuner  i  landet  som  har noenlunde  lik  demografi.  Ved  å  sammenlikne  det  samiske  språkforvaltningsområdet  med disse,  får  man  en  indikasjon  på  hvorvidt  større  forskjeller  mellom  forvaltningsområdet  og landsgjennomsnittet først og fremst kan tilskrives generelle demografiske forhold, eller om det også  kan  tilskrives  særlige  trekk  ved  samiske  samfunn.  KOSTRAgruppe  3  består  av  37 kommuner  hvorav  6  tilhører  det  samiske  språkforvaltningsområdet.  KOSTRAgruppe  6 består av 54 kommuner hvorav 3 tilhører språkforvaltningsområdet.</p>
<p>Ved sammenlikning av tallene bør man merke seg at de årlige variasjonene er langt større for forvaltningsområdet for samisk språk enn de andre kategoriene. Tallene kan her gå betydelig ned ett år for så å gå opp et annet. En medvirkende årsak til dette er antakelig en kombinasjon av  at  året  for  dåp/konfirmasjon/begravelse  ikke  nødvendigvis  sammenfaller  med  år  for fødsel/fylt  15/dødsår,  og  at  statistikken  fra  forvaltningsområdet  er  basert  på  små  tallvolum. Når statistikken baseres  på større tallvolum fra langt flere kommuner, jevner slike forskjeller seg ut.</p>
<p>Denne variasjonen fra år til år kan gjøre det vanskeligere å sammenlikne tall fra ett år med et et  annet  i  forvaltningsområdet.  Man  kunne  imidlertid  ha  forventet  at  dåpsandelen  i forvaltningsområdet for samisk språk skulle ha vært høyere i 2014 sammenliknet med tallene i 2012  og  2010  som  var  <span type="quote">«toppår»</span>  med  noe  lavere  tall  årene  i  mellom.  Den  noe  uventet  lave dåpsprosenten kan henge sammen med at Guovdageaidnu / Kautokeino ikke har meldt inn sine tall for 2014 (noe som er gjort for de foregående årene). Hvor mye tallene fra Guovdageaidnu / Kautokeino ville endret på tallene som nå foreligger blir imidlertid bare spekulasjon. Først når tallene for 2015 foreligger blir det derfor mulig å se om tallene for 2014 er uttrykk for en reell nedgang i dåpsprosenten i forvaltningsområdet for samisk språk.</p>
<p>Uansett,  tallene  for  2014  viser  at  oppslutningen  om  medlemskap,  dåp,  konfirmasjon  og gravferd i Den norske kirke er betydelig høyere i det samiske språkforvaltningsområdet enn på landsbasis.  Om  vi  sammenlikner  forvaltningsområdet  med  kostragruppe  3  og  kostragruppe  6 blir  forskjellene  langt  mindre.  Prosentandelen  medlemmer  i  Den  norske  kirke  er  høyere  i  de samiske  forvaltningskommunene  enn  i  kostragruppe  3  og  6  (88,1  %  mot  83,6  og  83,9  %). Andelen døpte i 2014 er noe lavere enn i kostragruppe 3 og 6 (84,3 % mot 86 % og 91,4 %). Oppslutningen om konfirmasjon er derimot betydelig høyere i det samiske språkforvaltningsområdet  (90  %  mot  76,2  %  og  81,7  %)  og  andelen  kirkelig  gravferd  er høyere  enn  kostragruppe  3  og  omtrent  identisk  med  kostragruppe  6  (100  %  mot  96,4  %  og 100,8 %).</p>
<p>Om  man  måler  utviklingen  fra  2009  til  2014  i  prosentandel  oppgang/nedgang,  og sammenlikner språkforvaltningsområdet med utviklingen på landsbasi, og for kostragruppe 3 og 6, ser man at utviklingen ikke er like negativ for det samiske språkforvaltningsområdet som for de andre gruppene. Nedgangen i medlemsprosent og dåpsprosent er betydelig mindre enn på  landsbasis,  og  forskjellen  med  hensyn  til  konfirmasjon  og  gravferd  er  enda  større,  da forvaltningsområdet  i  2014  fremviser  vekst  i  forhold  til  i  2009.  Om  man  sammenlikner  med utviklingen  for  kostragruppe  3  og  6  ser  man  større  nedgang  i  prosentandel  for  de  nevnte kostragruppene enn for forvaltningsområdet for samisk språk.</p>
<p>Ser  man  på  antall  årlige  gudstjenestebesøk  per  innbygger  på  søn-/helligdag  for  2014  er utviklingen  i  den  aktuelle  6-årsperioden  mer  negativ  enn  for  oppslutningen  om  de  nenvte kirkelige  handlingene.  Tallet  for  forvaltningsområdet  for  samisk  språk  var  i  2014  på  1,35 gudstjenestebesøk pr. år. Dette er betydelig høyere enn landsgjennomsnittet (0,9), noe høyere enn  kostragruppe  3  der  gjennomsnittet  er  1,2  gudstjenestebesøk  i  året,  men  lavere  enn kostragruppe  6  med  1,5  gudstjenestebesøk  i  året.  Som  nevnt  er  det  ikke  usannsynlig  at nøkkeltallene for forvaltningsområdet for samisk språk hadde vært bedre på flere av de nevnte punktene dersom tallene for 2014 fra Guovdageaidnu / Kautokeino hadde foreligget.</p>
<p>I sum indikerer statistikkmaterialet at Den norske kirke står sterkt og at kirkelivet fortsatt har relativt  stor  betydning  i  det  samiske  samfunnet.  Sammenliknet  med  samfunnet  generelt  er oppslutningen  om  Den  norske  kirke  betydelig  større  i  forvaltningsområdet  enn  hva  som  er tilfelle på landsbasis. Situasjonen er mer sammenliknbar med områder som har en noenlunde lik  demografi,  men  også  her  er  trenden  i  hovedsak  mer  positiv  enn  for  områder  med sammenliknbar  demografi.  Statistikken  for  forvaltningsområdet  skiller  seg  tydelig  ut  på  ett punkt,  nemlig  konfirmasjon,  noe  som  indikerer  at  konfirmasjonen  står  sterkt  som  kulturell institusjon i det samiske samfunnet.</p>
<p>Innenfor  6-årsperioden  ser  vi  for  øvrig  at  både  dåps-  og  gravferdsprosenten  flere  år  overgår 100  %  i  forvaltnigsområdet  for  samisk  språk.  En  forklaring  kan  være  at  personer  som  bor  i andre  kommuner,  men  har  slektstilknytning  til  stedet,  velger  å  døpe  sine  barn,  la  seg konfirmere  eller  begrave  sine  nærmeste  her  (Holberg  og  Brottveit  2013:19).  Hvis  dette  er riktig, er det i så fall en indikasjon på at menighetene i forvaltningsområdet for samisk språk i noen grad  ivaretar  samisk kirkeliv for en større befolkning enn de som  bor i  menigheten.  Vi vet  ikke  nok  om  hva  som  eventuelt  ligger  bak  slike  valg,  men  det  er  grunn  til  å  tro  at muligheten for å kunne delta i kirkelige handlinger der samisk språk er anerkjent og i bruk vil ha betydning for enkelte.</p>
<p><em type="bold">7.5   Oppsummering, utfordringer og anbefalinger </em></p>
<p>I dette kapittelet er ivaretakelsen av samisk språk i kirkelivet forstått som en del av Den norske kirkes samfunnsoppdrag som <span type="quote">"Norges folkekirke"</span>, og kapittelet har sett nærmere på hvordan dette ansvaret blir fulgt opp i praksis.</p>
<p>En  tidsserie  på  3  år  er  et  spinkelt  statistisk  grunnlag  for  å  trekke  bastante  konklusjoner  om utviklingen for samisk språk i Den norske kirke. Mange sammenfallende data øker imidlertid sannsynligheten for at de positive tendensene ikke bare skyldes naturlige svinginger, men også indikerer reelle positive trender med hensyn til bruken av samisk språk i Den norske kirke.</p>
<p>Kapittelet  har  vist  at  Den  norske  kirke  de  siste  årene  har  tatt  selvstendige  grep  for  å  styrke egen språkpolitikk, og at utbredelsen av bruken av samisk i gudstjenestelivet har økt merkbart fra  2012  til  2014.  I  2014  meldte  1/8  av  menighetene  i  Nidaros,  ¼  av  menighetene  i  SørHålogaland  og  ½  av  menighetene  i  Nord-Hålogaland  at  de  hadde  brukt  noe  samisk  i gudstjenestelivet en eller annen gang i løpet av året. Disse positive utviklingstrekkene ledsages imidlertid  av  stor  variasjon  lokalt,  og  omfanget  av  bruken  av  samisk  –  det  vi  si  antallet gudstjenester med innslag på samisk gjennom et år  – er  generelt lite. Noen enkeltmenigheter har  imidlertid  i  løpet  av  treårsperioden  gått  fra  å  ha  brukt  samisk  unntaksvis  ved  en  til  to gudstjenester i året, til å inkludere innslag på samisk på fast basis.</p>
<p>Statistikken tyder på at det foregår endringsprosesser i mange lokalmenigheter med hensyn til å inkludere og øke bruken av samisk språk i kirkelivet lokalt. Dette indikerer et potensiale for at  trenden  kan  fortsette,  noe  som  også  vil  være  nødvendig  for  at  målsettinger  signalisert  i Strategiplan  for  samisk  kirkeliv  skal  nås  (jf.  strategiplanens  omtale  av  et  <span type="quote">«grunnivå»</span>  / <span type="quote">«minimumsnivå»</span> som i prinsippet kan ivaretas i alle menigheter i Den norske kirke).</p>
<p>Tallmaterialet viser at Den norske kirke i et økende antall lokalsamfunn bidrar til synliggjøring og anerkjennelse av samisk språk. Når det f.eks. skjer på fast basis i Nidarosdomen har dette stor symbolkraft. Det er særlig gledelig at mange menigheter i det sørsamiske området har tatt i  bruk  innslag  på  sørsamisk  på  mer  eller  mindre  fast  basis  i  gudstjenestene.  Disse  viser  at inkludering av samisk språk er mulig også i menigheter der samer er klar minoritet. I kontrast til  denne  utviklingen  ser  man  at  mange  menigheter  lenger  nord,  som  grenser  til  såkalte samiske  <span type="quote">«kjerneområder»</span>  og  som  antakelig  har  en  en  langt  større  samisk  befolkning,  knapt bruker samisk i sitt gudstjenesteliv. Det er en utfordring å få også slike menigheter til i større grad å inkludere samisk språk i sitt gudstjenesteliv, og på denne måte anerkjenne det samiske som en naturlig del av stedets og menighetens historie og tilhørighet.</p>
<p>Den  positive  utviklingen  beskrevet  ovenfor  dreier  seg  i  hovedsak  om  en  styrking  av  Den norske kirke som arena for synliggjøring av samisk språk. Vi kan kalle dette en <em type="italic">symbolsk </em>bruk av samisk språk. Den norske kirkes rolle som reell <em type="italic">bruksarena</em> for samisk språk, det vil si som språkbruksarena for samiske språkbrukere, er imidlertid mer geografisk begrenset. Statistikken tyder på at gudstjenestene fungerer som bruksarena for samisk språk først og fremst innenfor forvaltningsområdet for samisk språk. Men også blant enkeltmenigheter her finnes eksempler på et språkbruksnivå som samsvarerer dårlig med de språkpolitiske føringer Den norske kirke selv  har  lagt  for  bruken  av  samisk  språk  i  gudstjenestelivet  i  forvaltningsområdet.  Dette  bør følges  opp.  Hovedbildet  er  imidlertid  at  det  jobbes  bevisst  med  bruken  av  samisk  språk  i gudstjenestelivet i de aller fleste av menighetene i forvaltningsområdet for samisk språk, og at det er positive trender også her. En utfordring kan imidlertid bestå i å løfte språkbruksnivået i liturgien et hakk, om så på et begrenset antall gudstjenester.  </p>
<p>Statistikken viser at kirketolktjenesten nesten uten unntak fremstår som en forutsetning for at samiskspråklige skal kunne høre sitt språk i forkynnelsen. Å opprettholde disse stillingene der de finnes vil antakelig ha stor betydning for hvorvidt samisk oppfattes og videreføres som et bruksspråk  (og  ikke  bare  symbolspråk)  i  gudstjenestelivet.  Dette  er  en  utfordring  for menigheter  som  mangler  kirketolkstilling.  At  det  hverken  finnes  en  sørsamisk  eller  en lulesamisk  språkmedarbeiderstilling  i  Den  norske  kirke  betyr  i  praksis  at  det  ikke  er  lagt  til rette  for  at  sørsamiske  og  lulesamiske  språkbrukere  kan  kunne  høre  sitt  eget  språk  i forkynnelsen i Den norske kirke. Det tyder på et særlig behov for at slike stillinger opprettes.</p>
<p>Selv  om  det ikke finnes statistisk materiale om  Den norske kirkes betydning for det  samiske samfunnet  generelt,  gir  SSBs  kirkelige  årsstatistikk  fra  forvaltningsområdet  for  samisk  språk</p>
<p>indikasjoner  om  dette.  Denne  viser  at  Den  norske  kirke  har  betydelig  sterkere  oppslutning  i disse  lokalsamfunnene  enn  hva  som  er  landsgjennomsnittet,  og  at  oppslutningen  i  noen  grad også er sterkere enn i områder med en sammenliknbar demografi. Forvaltningsområdet skiller seg  særlig  ut  med  hensyn  til  en  betydelig  sterkere  oppslutningen  om  konfirmasjon.  Det  er grunn til å tro at bruken av samisk språk er en faktor som bidrar til å styrke oppslutningen om Den norske kirke i forvaltningsområdet for samisk språk.</p>
<p>Det er videre grunn til å anta at kirkens forpliktelser i henhold til samelovens språkregler har bidratt positivt med hensyn til å opprettholde Den norske kirkes vilje til å ivareta samisk språk. At kirken fremstår som <em type="italic">bruksarena</em> for samisk språk først og fremst i forvaltningsområdet for samisk språk, kan tyde på dette. Det statistiske materialet indikerer at Den norske kirke er en viktig samfunnsinstitusjon med hensyn til å øke synligheten og skape bruksarenaer for samisk språk. Den sterke oppslutningen om Den norske kirke i forvaltningsområdet for samisk språk som fremgår av SSBs kirkelige årsstatistikk viser at kirkelivet fyller en viktig rolle i samiske lokalsamfunn. Dettte er momenter som har relevans for det pågående arbeidet med å revidere samelovens språkregler. Den norske kirke ved Kirkemøtet har gitt uttrykk for at man ønsker at kirken skal være forpliktet på samelovens språkregler også etter skillet mellom stat og kirke. Det  anbefales  at  Den norske kirke innleder  en samtale med det regjeringsoppnevnte samiske språkutvalget  som er gitt i mandat å gjennomgå samelovens språkregler og fremme forslag til eventuell revidering av disse.  </p>
<p>Den  norske  kirke  har  i  dag  relativt  tydelige  ansvarsbærere  med  hensyn  til  kirkelig  bruk  av samisk språk. Dette vil antakelig også i fortsettelsen være viktig, blant annet med hensyn til at kirkelig betjening på samisk forutsetter kapasitet til å ivareta rekruttering, opplæring og ledelse i forhold til dette feltet.  De endringsprosesser som skjer fram mot 2019/2020 med hensyn til utforming  av  ny  kirkeordning  for  Den  norske  kirke  som  selvstendig  trossamfunn,  kan potensielt endre betingelsene for ivaretakelsen av samisk språk i Den norske kirke. Sett fra et samisk  språkbruksperspektiv  bør  det  være  en  målsetting  for  Den  norske  kirke  at  eventuelle endringer  snarere  styrker  enn  svekker  mulighetene  for  bruken  av  samisk  språk,  samt kapasiteten for ivaretakelse av dette i kirkelivet. Det anbefales at det tas tilstrekkelige hensyn til dette i arbeidet med ny kirkeording for Den norske kirke.</p>
<p>Det  anbefales til  sist  at  Den norske kirke viderefører  arbeidet  med  innsamling og  analyse  av statistikk om bruken av samisk språk i kirkelivet. Å ha et godt bilde av utviklingen på feltet vil gjøre  Den  norske  kirke  bedre  i  stand  til  å  identifisere  og  målrette  tiltak  som  styrker  den samiske språkbrukssituasjonen i tråd med de føringer som allerede er lagt. Statistikkmaterialet innhentet  i  de  tre  nordligste  bispedømmene  gir  for  øvrig  grunnlag  for  en  bredere  analyse  av språkbrukssituasjonen  enn  det  som  det  har  vært  rom  for  i  denne  artikkelen,  f.eks.  relatert  til dåp,  konfirmasjon,  vigsel,  begravelse,  Samefolkets  dag  og  utdelt  litteratur  på  samisk.  I  et videre statistikkarbeid kan det vurderes å se nærmere også på dette statistikkmaterialet.</p>
</body></document>