<document xml:lang="nob" id="no_id">
  <header>
    <title>Den samiskrelaterte doktorgradsproduksjonen ved Universitetet i Tromsø</title>
    <genre code="science"/>
    <author>
      <unknown/>
    </author>
    <year>2011</year>
    <wordcount>4559</wordcount>
    <conversion_status type="standard"/>
    <availability>
      <license type="standard"/>
    </availability>
    <origFileName>http://samilogutmuitalit.no/sites/default/files/publications/kapittel4.den_samiskrelaterte_doktorgradsproduksjonen_ved_universitetet_i_tromso.pdf</origFileName>
    <parallel_text xml:lang="sme" location="4.doavttergradabuvttadeapmi.pdf"/>
    <metadata>
      <uncomplete/>
    </metadata>
    <version>XSLtemplate $Revision: 150288 $; file-specific xsl  Revision; common.xsl  $Revision: 154948 $; </version>
  </header>
  <body>
    <p>
      <em type="bold">4   Den samiskrelaterte  doktorgradsproduksjonen ved  Universitetet i Tromsø </em>
    </p>
    <p><em type="bold">Ann Ragnhild Broderstad </em>Forsker, dr.med, overlege<em type="bold"> </em>Senter for samisk helseforskning, Universitetet i Tromsø Medisinsk klinikk, Universitetssykehuset Nord Norge, Harstad <em type="bold">Else Grete Broderstad</em> Forsker, dr. polit.  </p>
    <p>Senter for samiske studier, Universitetet i Tromsø</p>
    <p>
      <em type="italic">Sammendrag Kapitlet  gjør  et  dypdykk  i  den  samiskrelaterte  doktorgradsproduksjonen  ved  Universitetet  i Tromsø,  fordi  dette  er  den  forsknings-  og  utdanningsinstitusjonen  i  landet  som  er  størst  i omfang  og  bredde  når  det  gjelder  samiskrelatert  forskning.  Gjennomgangen  viser  en  bred interesse  for  samiskrelatert  forskning.  Selv  om  det  faktiske  antall  samiskrelaterte doktorgrader  er  mange  ganger  lavere  enn  det  totale  antall,  har  den  samiskrelaterte doktorgradsproduksjonen pr.  femårsperiode 1990–2009 hatt godt  og vel  samme økning  som den totale økningen ved universitetet. Samtidig har noen fagområder i undersøkelsesperioden lyktes bedre enn andre når det gjelder å få gjennomført doktorgradsprosjekter. Årsakene kan være  mange  og  sammensatt.  Biologi/fysiologi,  medisin  og  helseforskning,  historie  og arkeologi er de fire største fagområdene når det gjelder samiskrelatert doktorgradsproduksjon.  Selv  om  det  er  et  klart  større  antall  doktorgrader  totalt  sett  blant naturvitere og medisinere enn tilfellet er blant humanister, samfunnsvitere og jurister, er det verdt  å  merke  seg  at  den  samiskrelaterte  produksjonen  innenfor  fagene  rettsvitenskap  og humaniora utgjør henholdsvis 25 % og 21 % av den relevante totalandelen for disse fagene. Dette  kan  ses  i  sammenheng  med  at  historie,  arkeologi  og  rettsvitenskap  er  fagfelt  som  har påtatt seg et særlig ansvar for samisk forskning, der langvarig satsning i form av eksplisitte strategier  og  personellmessig  oppbygging  har  gitt  resultater.  Ved  fagmiljøene  i  samisk språkvitenskap, språk og litteraturvitenskap og samisk språkteknologi er rekrutteringssituasjonen  en  annen  enn  ved  andre  fagområder.  Her  er  det  særlig  viktig  å arbeide med forskerrekruttering og tilrettelegging for å sikre flere doktorgradsarbeider. Som grunnlag  for  planlegging,  nye  satsninger  og  prioriteringer  bør  det  utarbeides  jevnlige oversikter/analyser  over  den  samiskrelaterte  doktorgradsproduksjonen  både  for  UiT,  på nasjonalt plan og i en nordisk sammenheng.  </em>
    </p>
    <p>
      <em type="bold">4.1 Innledning </em>
    </p>
    <p>I  dette  kapitlet  vil  vi  drøfte  utviklingen  av  samisk  forskning,  konkretisert  til  avlagte doktorgrader ved Universitetet i Tromsø (UiT) i perioden 1990–2010. Selv om doktorgradene formelt  er  avlagt  ved  UiT,  er  flere  av  dem  gjennomført  ved  andre  høyere  forsknings-  og utdanningsinstitusjoner, som for eksempel Samisk høgskole i Kautokeino. Når det gjelder en mer  fullstendig  oversikt  over  samisk  og  samiskrelatert  forskning,  viser  vi  til  det  pågående arbeidet  til  Butenschøn-utvalget,  som  på  oppdrag  fra  Kunnskapsdepartementet  og  i  samråd med  Sametinget  utreder  en  rekke  forhold  knyttet  til  samisk  forskning  og  høyere  utdanning. Utredningen skal ferdigstilles ved utgangen av 2011. I forbindelse med utredningsarbeidet har NIFU gjennomført en omfattende kartlegging av samisk forskning og høyere utdanning ved alle relevante forskningsmiljø i Norge etter mønster av den nasjonale nordområdekartleggingen.  Blant  annet  kartlegges  forskningsprosjekter,  personalressurser, finansieringskilder, studietilbud, forskerrekrutteringssituasjonen, forskningstema og forskningsnettverk.  NIFU-kartleggingen  gir  oss  et  grunnlagsmateriale  og  bidra  til  statistiske tall på det samiske forskningsområdet, tall som fram til nå ikke har vært tilgjengelig.  En  avgrensning  til  doktorgradsarbeider  kan  synes  vel  snevert,  da  samisk  forskning  er  langt mer  omfattende  enn  dette,  og  skjer  ved  langt  flere  institusjoner  enn  Universitetet  i  Tromsø. Men  vi  velger  i  denne  omgang  å  gjøre  et  dypdykk  i  doktorgradsproduksjonen  ved  den forsknings-  og utdanningsinstitusjonen i landet  som  når det  gjelder samiskrelatert forskning, er  størst  i  omfang  og  bredde,  og  som  også  har  et  nasjonalt  ansvar  for  dette  forsknings-  og utdanningsfeltet.  Som  en  følge  av  Stortingets  behandling  av  St.meld.  34  (2001–2002) <em type="italic">Kvalitetsreformen  om  høyere  samisk  utdanning  og  forskning</em>  ble  universitetet  tillagt  et nasjonalt  ansvar for  samisk  og  urfolksrelatert  forskning,  utdanning  og  formidling.  I  lys  av dette  kan  det  være  nyttig  å  gjennomgå  universitetets  doktorgradsproduksjon,  sett  ut  fra  et samfunnsansvar  for  høyere  utdanning.  Dessuten  utgjør  doktorgradsutdanningen  en  viktig plattform for videre forskningssatsninger. Hvilke prioriteringer UiT gjør, vil ha stor betydning for hele forsknings- og utdanningsfeltet. Vi gjør oppmerksom på at vi i denne oversikten ikke inkluderer  oversikter  over  samiskrelaterte  forskerstillinger  og  gjennomførte  og  pågående samiskrelaterte  forskningsprosjekter,  fordi  dette,  i  likhet  med  en  nasjonal  oversikt  over relevante doktorgradsarbeid, forventes å framgå av NIFU-kartleggingen.  I vår gjennomgang av doktorgradsproduksjonen ved UiT anvender vi begrepet samiskrelatert forskning.  Med  dette  mener  vi  forskning  som  omhandler  samiske  forhold,  med  både disiplinære, flerfaglige og tverrfaglige tilnærminger. Tematisk favner samisk forskning bredt. I  vår  oversikt  inkluderes  derfor  forskning  innen  samfunnsvitenskap,  humaniora, rettsvitenskap, biologi og fysiologi, medisin og helsefag. Samisk forskning kan videre forstås ut fra flere dimensjoner: et institusjonsfokus (hvor utføres forskningen), et innholdsfokus (hva forskes  det  på)  og  et  relevansfokus  (til  hvilket  formål).  I  tillegg  kan  man  i  noen sammenhenger  velge  å  spørre  om  hvem  som  utfører  forskningen.  Det  er  særlig  aktuelt  i  de tilfeller  da  søkelyset  settes  på  behovet  for  å  rekruttere  samer  til  forskningen.  I  denne artikkelen  har  vi  lagt  til  grunn  en  bred  forståelse  av  hva  samisk  forskning  er,  og  valgt  et innholdsfokus der vi ser på utviklingen av produksjonen av samiskrelaterte doktorgrader ved Universitetet i Tromsø.  Formålet  med  kapitlet  er  å  se  på  utviklingen  av  doktorgradsproduksjonen  ved  UiT  innen samiskrelaterte  tema  og  problemstillinger.  Den  generelle  doktorgradsproduksjonen  har  økt kraftig i den 20-årsperioden vi studerer, og UiT har nesten doblet antall disputaser fra 2006 til 2009, selv om det var en liten nedgang i 2010. Vi forventer å finne en lignende tendens når det gjelder samiskrelaterte doktorgrader, og vi ønsker å se på forholdet mellom den generelle og den samiskrelaterte doktorgradsproduksjonen. Selv om vi ikke har kunnet gå i dybden når det gjelder de miljø som har lyktes med å få fram samiskrelaterte doktorgradsarbeider, vil vi i tillegg ta opp noen forhold som synes å karakterisere disse fagmiljøene. For å drøfte dette vil vi  først  kort  gjøre  rede  for  hvilke  data  vi  har  lagt  til  grunn  for  undersøkelsen.  Videre  vil  vi redegjøre for utviklingen av doktorgradsproduksjonen, herunder fordeling på fagområder, og andel av samiskrelatert forskning i forhold til fagområdenes relevante totalandel.  </p>
    <p>
      <em type="bold">4.2 Innsamling av data </em>
    </p>
    <p>Det  har  så  langt  ikke  vært  utarbeidet  egne  oversikter  over  samiskrelaterte  doktorgrader. Derfor har vi for hvert enkelt år i 20-årsperioden 1990–2010 gjennomgått universitetets egen doktorgradsoversikt.  Det  tas  imidlertid  forbehold  om  at  vi  kan  ha  oversett  arbeider  som skulle vært inkludert. Vi har også inkludert noen arbeider som i mindre grad berører samiske forhold, men i de tilfellene har vi likevel ansett disse som relevante for vårt formål. Selv om det  kan  være  arbeider  som  er  oversett,  mener  vi  oversikten  gir  et  representativt  bilde  av utviklingen innenfor fagområdene. Samlet sett for hele denne 20-årsperioden har vi registrert at det er avlagt 72 samiskrelaterte avhandlinger.  Avgjørende  for hvilke doktorgrader som  har blitt tatt  med, er hvorvidt  avhandlingene har et eksplisitt  søkelys  på  samiske  forhold  og  urfolksforhold,  ikke  hvorvidt  det  er  samer  som  har tatt  doktorgraden.  Vektleggingen  av  samiske  forhold  behøver  imidlertid  ikke  å  være gjennomgående. I de tilfeller hvor avhandlingen for eksempel er en artikkelsamling, stiller vi ikke krav om at alle artiklene skal ha hovedvekten på samiske tema. Avhandlinger som tar for seg  flerkulturelle  forhold,  herunder  samiske,  er  tatt  med,  fordi  samisk  kultur  og samfunnsforhold  alltid  vil  stå  i  en  relasjon  til  omkringliggende  kontekster.  Det  er  et  viktig poeng at den samiskrelaterte kunnskapen vil ha relevans både for samisk samfunnsbygging og for det øvrige samfunnets behov. Naturvitenskapelige avhandlinger innen biologi og fysiologi som  inneholder  studier  av  rein,  og  som  blant  annet  ser  på  beiter,  ernæring  og  biologiske rytmer, inkluderes fordi slike studier er viktige for reindriftsnæringen.  I første del av drøftingsdelen gis det en oversikt over fagområdene enkeltvis. Noen beslektede fag har vi valgt å slå sammen, slik som kunsthistorie og etnografi, og planlegging, politikk og sosiologi.  Dessuten  er  språkfagene  (språkvitenskap,  lingvistikk,  kultur  og  litteratur)  slått sammen i en kategori.  I andre del av drøftingsdelen sammenligner vi så den samiskrelaterte doktorgradsproduksjonen  med  den  øvrige  produksjonen,  inndelt  i  faglige  disipliner  for  å  få synliggjort  andel  samiskrelatert  produksjon  i  forhold  til  den  relevante  totalproduksjonen.  Vi har valgt å gjøre følgende disiplininndeling:</p>
    <p type="listitem">  naturfag: biologi/fysiologi</p>
    <p type="listitem">  humanistiske fag: arkeologi, filosofi, historiefagene, religionsvitenskap og språkfagene</p>
    <p type="listitem">  medisin og helsefag</p>
    <p type="listitem">  rettsvitenskap</p>
    <p type="listitem">  samfunnsfagene: antropologi, pedagogikk, statsvitenskap, planlegging og sosiologi</p>
    <p>I  tellingene  for  hvert  fagområde  inngår  de  tidligere  doktorgradene,  dr.philos.  og  PhDutdanningene.  Av kapasitetshensyn vil kapitlet ikke ta for seg avlagte hovedfags- og mastergrader, da dette ville ha krevd en langt større innsamlingsinnsats enn det vi har kapasitet til. Imidlertid antar vi at denne produksjonen har vært og er forholdsvis stor og dessuten økende blant annet som en følge  av  at  programmet  Masters  in  Indigenous  Studies  –  MIS-programmet  –  ble  igangsatt  i 2003.  I  flere  masterutdanninger  inngår  dessuten  samiske  emner  som  en  integrert  del  av studieplanene.  Illustrerende  er  faget  samerett,  som  er  obligatorisk  på  masterstudiet  i rettsvitenskap.</p>
    <p>
      <em type="bold">4.3 Resultat- og drøftingsdel </em>
    </p>
    <p>
      <em type="bold">4.3.1  De lange historiske linjer  </em>
    </p>
    <p>Universitetet  i  Tromsø  ble  etablert  i  1972.  Men  de  samiske  utdanningshistoriske  linjer  kan trekkes  enda  lengre  tilbake  i  tid,  til  Trondenes  seminar,  som  ble  etablert  i  1826,  via  den samisketnografiske forskningen ved Tromsø museum og Tromsø lærerskole til Universitetet i Tromsø.  Hensynet  til  den  samiske  befolkningen  og  behovet  for  samisktalende  lærere  var avgjørende  for  at  Trondenes  seminar  ble  opprettet  (Aarbakke  og  Jensen  2011).  Et  av hovedargumentene for å etablere et universitet i Nord-Norge var å øke andelen ungdom med høyere utdanning i landsdelen. Det var også et uttrykt ønske at samisk ungdom skulle søke til det  nye  universitetet.  Allerede  i  1962  heter  det  i  Stortingsmelding  91  i  diskusjonen  om  en selvstendig institusjon for høyere utdanning på universitetsnivå for Nord-Norge at forholdene ligger  til  rette  for  flere  fag,  bl.a.  realfag  og  samisk  språk  og  kultur.  Også  Ruud-komiteen pekte på at samisk språk og kultur var et område som Tromsø måtte få hovedansvar for, både innen forskning og undervisning (Fulsås 1993: 30, 41).  I jubileumsboka for universitetets 25-årsmarkering poengterer Fulsås at universitetsetableringen  muliggjorde  en  nasjonal  satsning  på  dette  området,  og  at  NAVFs  minoritetsforskningsprogram  –  <span type="quote">“Samisk  og  kvensk:  historie,  språk  og  kultur”</span>  i  særlig  grad bidro til dette (ibid.: 253), noe som også delvis gjenspeiles i finansieringen av samiskrelaterte doktorgrader.  Flere  av  doktorgradsarbeidene  som  ble  igangsatt  i  begynnelsen  av  vår undersøkelsesperiode, hadde NAVF-finansiering, andre hadde dessuten finansiering fra andre forskningsråd.  I  anledning  UiTs  25-årsjubileum  i  1993  påpeker  Fulsås  den  svake rekrutteringssituasjonen  særlig  for  samisk  språk.  I  den  samiske  institusjonsbyggingen  har etterspørselen  etter  samiskspråklige  personer  vært  stor,  og  det  er  <span type="quote">“få  personar  med  samisk bakgrunn  og  med  samisk  morsmål  som  har  utført  større  vitenskaplege  arbeid”</span>  (ibid.:  254). Målt i avlagte doktorgrader i språkfagene synes dette fortsatt å være situasjonen 18 år etterpå.</p>
    <p>
      <em type="bold">4.3.2  Den samiskrelaterte doktorgradsproduksjonen  </em>
    </p>
    <p>Første doktorgrad ble avlagt ved Universitetet i Tromsø i 1973 ved Seksjon for tysk. Antallet doktorgrader har økt jevnt gjennom 40 år. I 2010 ble det avlagt 96 doktorgrader, mens 2009 foreløpig er toppåret, med totalt 115 avholdte disputaser. Inntil 1990 var det få doktorgrader som omhandlet samiske temaer. I denne gjennomgangen av doktorgradsproduksjonen over en 20-årsperiode  ser  vi  imidlertid  en  generelt  jevn  økning  (tabell  1).  Derimot  er  det  store forskjeller mellom fagområdene. Det er tydelig at noen fagområder har lyktes bedre enn andre</p>
    <p>når  det  gjelder  den  samiskrelaterte  doktorgradsproduksjonen.  Mulige  årsaker  til  slike forskjeller vil vi diskutere i oppsummeringen.  Som  det  framgår  av  tabell  1,  var  det  i  femårsperioden  1990–1994  fremdeles  samlet  sett  få avlagte samiskrelaterte doktorgrader ved UiT. Historie kan vise til tre doktorgrader, mens en til  to  doktorgrader  ble  avlagt  både  i  antropologi,  arkeologi  og  biologi/fysiologi.  Fra  og  med 1995 avlegges det flere doktorgrader, og dette skjer innen flere fagområder.</p>
    <p>Prosentfordelingen  for  avlagte  samiskrelaterte  doktorgrader  mellom  de  ulike  fagområder  i perioden  1990–2010  er  vist  i  figur  1.  De  fagområder  som  har  flest  samiskrelaterte doktorgrader, er biologi og fysiologi, medisin og helsefag samt historie og religionsvitenskap, med  henholdsvis  19 %,  17 %  og  15 %  av  den  totale  produksjon.  Lavest  andel  har fagområdene  politikk/planlegging/sosiologi  og  filosofi  med  4  %,  og  1  %.  Dessuten  er  det verdt å merke seg at samiske språkfag ikke utgjør mer enn 6 % av den samiskrelaterte totalen.</p>
    <p>Innenfor biologi og fysiologi har det vært en jevn produksjon av samiskrelaterte doktorgrader gjennom  hele  perioden  fra  1990  og  fram  til  2010.  Det  har  for  det  meste  vært naturvitenskapelige  avhandlinger  om  reindrift,  dvs.  avhandlinger  innenfor  tradisjonelle kvantitative fagområder. Produksjonen har vært økende, selv om det er en liten tilbakegang i siste del av perioden. Totalt har vi registrert 14 doktorgrader i denne 20-årsperioden, noe som utgjør  19 %  av  de  totale  samiskrelaterte  doktorgradene.  Doktorgradsarbeidene  har  hatt forskningsråds-  så  vel  som  universitetsfinansiering.  Dessuten  har  flere  mottatt forskningsmidler avsatt over reindriftsavtalen.  Vurdert ut fra en relativt høy medisinsk og helsefaglig doktorgradsproduksjon var det, uttrykt i  avlagte  doktorgrader,  liten  vektlegging  av  samiske  forhold  i  første  del  av  vår undersøkelsesperiode.  Fram  til  2005 ble det  avlagt  fire doktorgrader, mens det  etter 2005 er avlagt åtte doktorgrader med søkelys på samisk helse. Medisin og helsefag utgjør 17 % av den samlede  samiskrelaterte  doktorgradsproduksjonen.  Blant  annet  innenfor  fagene  arkeologi  og historie  er  det  uttrykte  samiskrelaterte  faglige  målsetninger  og  satsninger,  men  det  har  ikke vært tilfelle for helsefagene. Bakgrunnen for den økte produksjonen av doktorgrader relatert til samiske spørsmål er i hovedsak at det er opprettet et eget Senter for samiske helseforskning (2001).  Senteret  er  finansiert  av  midler  fra  Helse-  og  omsorgsdepartementet.  Senteret  er lokalisert  ved  Institutt  for  samfunnsmedisin,  Det  helsevitenskapelige  fakultet.  Totalt  er  det avlagt seks doktorgrader ved senteret i perioden 2005–2010, alle med søkelys på samisk helse og  levekår.  To  av  stipendiatstillingene  har  vært  finansiert  av  senterets  egne  driftsmidler,  de resterende er finansiert av Helse Nord, Helse Finnmark og Helse og rehabilitering.  Som  en  del  av  urfolks-  og  minoritetshistorie  har  samisk  historie  i  mange  år  vært  et hovedsatsningsområde, og historiefaget ved  UiT  har dessuten et  nasjonalt ansvar for samisk historieforskning.  I  tillegg  til  at  urfolks-  og  minoritetshistorie  er  et  eget  forskningsfelt,  er samisk historie inkludert i andre forskningsfelt, som nordområdehistorie. I historieoversikten her inkluderes også to avhandlinger i religionsvitenskap fordi historie og religionsvitenskap i dag  er  slått  sammen  som  en  følge  av  fusjonen  mellom  UiT  og  den  tidligere  Høgskolen  i Tromsø. Historie og religionsvitenskap utgjør dermed 15 % av den samiskrelaterte totalen.  Også  for  faget  arkeologi  har  samisk  forskning  vært  et  hovedsatsningsområde  i  hele  den perioden  vi  tar  for  oss.  Dette  gjenspeiles  i  sju  samiskrelaterte  arkeologi-avhandlinger,  en andel  på  10  %  av  den  samiskrelaterte  doktorgradsproduksjonen.  I  samme  periode  er  det innenfor arkeologi avlagt totalt 16 doktorgrader. Arkeologisk forskning i nordområdene og i en  nordskandinavisk  kontekst  vil  forøvrig  i  mange  tilfeller  måtte  legge  vekt  på  samisk forhistorie, samtidig som forskning på samisk fortid må ta opp de relasjonene samene hadde med  andre  samfunn.  Arkeologifaget  har  hatt  egne  universitetsstipend  øremerket samiskrelatert forskning i tillegg til forskningsrådsfinansiering.  <span type="quote">“Antropologiproduksjonen”</span> – med en 8 % av samiskrelatert total – kjennetegnes av et samisk fokus i første og siste del av vår undersøkelsesperiode, samtidig som vi har valgt å inkludere arbeider med et internasjonalt urfolksfokus, da disse anses å ha relevans for samisk forskning. Av  totalt  15  antropologiske  doktorgrader  i  perioden  1990–2010  regner  vi  seks  som samiskrelaterte.  Dermed  kan  både  arkeologi  og  antropologi  vise  til  at  nesten  halvparten  av doktorgradene  i  denne  20-årsperioden  er  samiskrelaterte.  Over  halvparten  av  de antropologiske arbeidene er forskningsrådsfinansiert, og to arbeider universitetsfinansiert (ett stipend og ett utført i fast stilling).  Med unntak av en avlagt doktorgrad i 1999 har de juridiske doktorgradene blitt avlagt i siste del av undersøkelsesperioden. Samerettslig forskning er et satsningsområde, og rettsvitenskap kan vise til en klar økning. De rettsvitenskapelige avhandlingene utgjør så langt 8 % av den totale  samiskrelaterte  produksjonen.  Disse  doktorgradsprosjektene  har  vært  finansiert  ved hjelp av universitetsstipend og gjennomført i faste stillinger.  Det  er  videre  avlagt  tre  doktorgrader  innen  kunsthistorie  (forskningsrådsfinansiering)  og  en innen  etnografi  (gjennomført  i  fast  stilling).  Samlet  utgjør  det  6  %  av  den  samiskrelaterte totalen. Også pedagogikk og samiske språkfag utgjør hver 6 % av totalen.  Fra og med 1995 og  ut  perioden  ble  det  i  faget  pedagogikk  avlagt  totalt  fire  doktorgrader  med  søkelys  på samiske  tema,  noe  som  gjør  at  faget  kan  vise  til  et  relativt  lite,  men  stabilt  samiskrelatert fokus når det  gjelder doktorgradsproduksjon. Arbeidene ble finansiert  av forskningsrådet  og av Samisk høgskole, mens en avhandling ble utført som en del av ordinær førstelektorstilling.  Språkfagene  kommer  på  banen  i  andre  halvdel  av  perioden,  og  fordeler  seg  på  områdene språkvitenskap,  språkteknologi  og  litteratur.  To  av  avhandlingsprosjektene  –  begge  i språkvitenskap  –  har  vært  tilknyttet  og  finansiert  av  Samisk  høgskole.  Ett  arbeid  var forskningsrådsfinansiert  og  det  andre  –  i  kulturkunnskap  –  var  et  universitetsstipend øremerket  samisk  forskning.  Samlet  utgjør  disse  6  %  av  den  samiskrelaterte  produksjonen. Selv om språkfagene generelt er små universitetsfag, er dette en altfor beskjeden andel av den samiskrelaterte  doktorgradsproduksjonen,  særlig  sett  i  lys  av  klare  målsetninger  og ambisjoner når det  gjelder samisk språksatsning.  Den lave andelen avlagte avhandlinger kan sannsynligvis forklares med et lite rekrutteringsgrunnlag. Sammenlignet med andre fag er det få  som  rekrutteres  til  samiske  språkfag,  og  enda  færre  som  går  videre  til  en doktorgradsutdanning.  Det  bør  derfor  legges  særlig  vekt  på  rekruttering  til  de  samiske språkfagene.  Til  tross  for  at  planlegging,  sosiologi  og  statsvitenskap  er  svært  relevante  fagområder  av betydning  for  samiske  samfunnsforhold,  finner  vi  kun  tre  avlagte  doktorgrader  (4  %  av samiskrelatert total) på disse områdene i hele perioden, to i planlegging og en i statsvitenskap. Disse tre var forskningsrådsfinansiert. Kobler man imidlertid på de seks antropologiarbeidene, forbedrer bildet seg noe, og antropologi sammen med politikk/samfunn utgjør da 12 % av den samiskrelaterte totalen. Det minste faget i samiskrelatert doktorgradssammenheng er filosofi, med kun en avlagt doktorgrad.</p>
    <p>
      <em type="bold">4.3.4  Samiskrelatert og relevant total doktorgradsproduksjon  </em>
    </p>
    <p>Vi  har  videre  valgt  å  se  på  den  samiskrelaterte  doktorgradsproduksjonen  i  forhold  til  den relevante  totalproduksjonen  (figur  2).  Fagområdene  er  her  kategorisert  i  fem  hovedområder: relevante naturfag, humanistiske fag, medisin og helsefag, rettsvitenskap og samfunnsfagene. Med  universitetets  doktorgradsoversikt  som  grunnlag  har  vi  gjennomgått  doktorgradslistene og  talt  opp  den  relevante  sammenligningstotalen.  Det  vil  si  at  for  de  naturvitenskapelige fagene  inkluderes  dr.philos.,  dr.scient.,  og  PhD-er  i  arktisk  og  marin  biologi,  ressursbiologi, plantefysiologi  og  medisinsk  biologi.  For  de  humanistiske  fagene  er  følgende  avhandlinger inkludert:  dr.philos.  og  dr.art.  i  arkeologi,  filosofi,  historie,  religionsvitenskap,  språk  og litteratur,  og  PhD  innen  humanistiske  fag  og  relevante  kultur-  og  samfunnsfag. Samfunnsfagene  omfatter  dr.philos.,  dr.polit.  i  antropologi,  sosiologi,  statsvitenskap, planlegging og pedagogikk, og PhD i kultur- og samfunnsfag for disse fagene. De medisinske fagene består av samfunnsmedisin og klinisk medisin.  Som figur 2 viser, avlegges det et klart større antall doktorgrader totalt sett blant naturvitere og medisinere enn tilfellet er blant humanister, samfunnsvitere og jurister. Likevel er det verdt å merke seg at den samiskrelaterte produksjonen innenfor fagene rettsvitenskap og humaniora utgjør henholdsvis 25 % og 21 % av den relevante totalandelen for disse fagene. Dette er en forholdsvis  stor  prosentandel  og  vitner  om  en  betydelig  samisk  forskningssatsning,  selv  om enkelte humanistiske fag har en liten produksjon. Som vist i figur 1 har medisin/helsefag og de  naturvitenskapelige  fagområdene  biologi/fysiologi  de  største  prosentandelene  av samiskrelatert  forskning  med  17  %  og  19  %.  Men  innen  hvert  av  disse  fagområdene  utgjør den samiskrelaterte forskningen en forholdsvis liten andel av den relevante totalproduksjonen, med henholdsvis 6 % for medisin/helsefag og 8 % for naturfagene.</p>
    <p>
      <em type="bold">4.3.5  Doktorgradsøkning </em>
    </p>
    <p>Ved UiT har det fra 1990 og fram til 2009 generelt vært en betydelig økning av doktorgrader (figur 3). Økningen pr. femårsperiode er på nærmere 250 %. Figur 4 viser den totale relative økningen  av  samiskrelaterte  doktorgrader  i  samme  periode.  I  denne  perioden  har  den samiskrelaterte  doktorgradsproduksjonen  pr.  femårsperiode  hatt  godt  og  vel  samme  økning som  den  totale  økningen  ved  universitetet,  på  257  %.  Imidlertid  er  det  faktiske  antall samiskrelaterte  doktorgrader  (N)  mange  ganger  lavere  enn  den  totale  N.  Samtidig  finner  vi grunn til å poengtere at  den samiskrelaterte økningen holder tritt med totalen (figur 3 og 4). Denne  positive  utviklingen  synes  å  fortsette.  I  2010,  som  er  starten  på  neste  femårsperiode, ble det avlagt hele ni doktorgrader med samiske tema. Ser vi på tallene for første halvdel av 2011,  synes  tendensen  fortsatt  å  være  positiv.  Pr.  juni  2011  er  det  registrert  fem  avlagte samiskrelaterte doktorgrader.</p>
    <p>
      <em type="bold">4.4 Funn  </em>
    </p>
    <p>
      <em type="bold">4.4.1  Det generelle bildet </em>
    </p>
    <p>Samlet  sett  viser  gjennomgangen  at  den  samiskrelaterte  doktorgradsproduksjonen  utgjør  en relativt stor andel av de doktorgradsarbeidene det er rimelig å sammenligne med, et bilde som viser  en  genuin  og  bred  interesse  for  samiskrelatert  forskning.  Samisk  og  samiskrelatert forskning i Norge har da også over flere tiår blitt styrket (Stordahl 2008: 249). Universitetet i Tromsø har i løpet av sine 40 år bygd opp betydelig samiskrelatert forskningskompetanse og vitenskapsbasert  kunnskap  innen  en  rekke  fagfelter.  Samtidig  ser  vi  at  noen  fagområder  i perioden  1990–2010  har  lyktes  bedre  enn  andre  når  det  gjelder  å  få  gjennomført doktorgradsprosjekter.  Årsakene  til  dette  kan  være  mange  og  sammensatte.  Vi  velger  her  å understreke betydningen av faglige satsninger, enten de er initiert som en følge av nasjonale fagpolitiske  mål  eller  forskningsinstitusjonenes  egne  prioriteringer.  Samtidig  vil  vi  igjen understreke at stor eller liten doktorgradsproduksjon ikke alene gir et tilstrekkelig godt bilde av  forskningssituasjonen  ved  de  ulike  fagområder,  og  at  vår  gjennomgang  må  ses  i sammenheng med blant annet NIFU-kartleggingen.</p>
    <p>Som  nevnt  innledningsvis  har  vi  ikke  her  lagt  vekt  på  om  det  er  samer  eller  andre  som  har avlagt  samiskrelaterte doktorgrader.  Likevel  er det  grunn til  å poengtere at  utdanningsnivået blant  samer  er  høyere  enn  tidligere,  og  det  er  rimelig  å  anta  at  noe  av  økningen  i  antall samiskrelaterte doktorgrader kan ha sammenheng med at det også i den samiske befolkningen er  en  økende  andel  som  tar  høyere  utdanning  (Næss  et  al.  2007:1  ;  47).  Mens  den  eldste aldersgruppen  blant  samer  over  65  år  har  et  lavere  utdanningsnivå  sammenlignet  med  den ikke-samiske  populasjonen,  er  det  ingen  forskjell  mellom  etniske  grupper  i  de  yngre aldersgruppene, der andelen med utdanning utover 12 år øker. Uavhengig av etnisk tilhørighet gjør  derimot  forskjellene  seg  gjeldende  når  det  gjelder  kjønn,  med  flest  kvinner  som  tar høyere utdanning (ibid., se også kapittel 5, pkt 5.8.2 i <em type="italic">Samiske tall forteller 4</em>).  </p>
    <p>
      <em type="bold">4.4.2  Faglige satsninger </em>
    </p>
    <p>Vi ser at ved de fagområdene hvor det har vært et faglig fokus og en strategisk satsning, kan man  også  vise  til  relativt  mange  avlagte  avhandlinger.  Biologi/fysiologi,  medisin  og helseforskning, historie og arkeologi er de fire største samiskrelaterte fagområdene.  Når det  gjelder de førstnevnte fagområdene, har forskning på reindrift og beiteforhold lange tradisjoner  ved  Universitetet  i  Tromsø.  Her  kan  særlig  miljøet  knyttet  til  arktisk  biologi  og studiet av arktiske dyrs fysiologi, samt forskningsmiljøet på terrestre økosystemer framheves.</p>
    <p>Det  andre  store  området  er  medisin  og  helseforskning.  Senter  for  samisk  helseforskning  ble opprettet  i  2001,  og  finansieres  av  midler  fra  Helse-  og  omsorgsdepartementet.  Bakgrunnen for  opprettelsen  var  manglende  kunnskap  om  helse  og  sosiale  forhold,  og  mangelen  på forskningsbasert  kvantitativ  kunnskap  om  helse-  og  levekårsrelaterte  problemstillinger  i  den samiske befolkningen. En forutsetning for å igangsette denne type forskning var derfor at det ble  gjennomført  en  stor  og  representativ  helse-  og  befolkningsundersøkelse  <span type="quote">”Helse  og levekårsundersøkelsen i områder med samisk og norsk bosetning – SAMINOR”</span> (Lund et al. 2007: 66). At  den  samiskrelaterte  doktorgradsproduksjonen  også  kan  vise  til  en  relativt  stor  andel naturvitere og medisinere, kan forklares med at man innen naturvitenskapelige og medisinske fagmiljø tradisjonelt har hatt større fokus på gjennomføringsgrad innenfor normert tid. Større miljø  med  førstestillings-  og  toppstillingskompetanse  antas  også  å  ha  betydning  for gjennomstrømningen.  Innen  de  nye  PhD-utdanningene  og  i  de  nye  ordningene  med forskerskoler  er  hensynet  til  gjennomføring  sentralt,  men  dette  er  ordninger  som  ikke  var gjeldende  for  doktorgradsprosjektene  i  største  del  av  den  perioden  som  er  gjennomgått. Overgangen til PhD-utdanningen skjer i siste del av vår undersøkelsesperiode.  Historie, arkeologi og rettsvitenskap er fagfelt som har påtatt seg et særlig ansvar for samisk forskning.  Her  synes  det  åpenbart  at  langvarig  satsning  i  form  av  eksplisitte  strategier  og personellmessig oppbygging har gitt resultater. Ved siden av hav-, miljø- og naturressurser i nordområdene  er  same-  og  urfolksrett  et  hovedsatsningsområde  for  forskningen  ved  Det juridiske fakultet.  Felles  for  medisin  og  helseforskning,  historie  og  arkeologi  er  at  fagmiljøene  har  egne toppstillinger  med  et  særlig  ansvar  for  det  samiske  forskningsfeltet.  En  slik  satsning  skaper grunnlag  for  et  forskningsmiljø  som  tilrettelegger  for  kompetansebygging  og  et  godt stipendiat- og undervisningsmiljø. Vi ser videre at disse fagmiljøene har lyktes i å innhente en stor andel  forskningsrådsfinansiering. Samtidig  er  det  nødvendig med et  jevnlig arbeid  for å rekruttere til samisk forskning, også kvalifiseringstiltak ved bruk av postdoktorstipender. Økt doktorgradsproduksjon  vil  kunne  bidra  til  flere  seniorforskere  som  opparbeider  seg undervisnings-  og  veiledningskompetanse  innenfor  sine  fagfelt.  Dette  vil  igjen  føre  til ytterligere  økt  interesse  og  rekruttering  til  forskning  på  samiske  forhold.  En  konstant vektlegging  av  forskerrekruttering  vil  dessuten  sikre  kontinuitet  ved  eksisterende  sterke samiskrelaterte fagmiljø selv når vitenskapelig personale går av for aldersgrensen.  Samisk  språkforskning  står  i  en  særstilling  når  det  gjelder  samisk  forskning  og kunnskapsutvikling.  Forskning  om  samfunnsmessige  prosesser  knyttet  til  bruken  av  de samiske språkene vil være viktig som grunnlag for større bevissthet om samfunnets ansvar for de  samiske  språkene  (jf.  <em type="italic">Handlingsplan  for  samiske  språk  –  status  2010  og  videre  innsats 2011</em>).  Ved  fagmiljøene  i  samisk  språkvitenskap,  språk  og  litteraturvitenskap  og  samisk språkteknologi  er  det  særlig  viktig  å  arbeide  med  forskerrekruttering  og  tilrettelegging  for  å sikre at det blir flere doktorgradsarbeider.   Etter  hvert  har  flere  fagområder  vist  økende  interesse  for  samiskrelatert  forskning,  noe  som gjenspeiles i miljøenes forskningsstrategier. Det må derfor forventes at de fagområder som i denne  gjennomgangen  har  en  liten  andel  samiskrelatert  doktorgradsproduksjon,  ved  neste korsvei  kan  vise  til  en  økning  i  denne.  Samiskrelatert  forskning  angår  mange  fagfelt  og  er relevant  i  mange  sammenhenger,  det  være  seg  historiske  og  nåtidige  perspektiver  på nordområdesatsning,  økologiske  sammenhenger,  klimaforskning,  sør-nord-relasjoner, demokrati-  og  rettsutvikling,  ressursforvaltning  og  styring,  helse  og  levekår,  identitets-  og språkforvaltning eller språkutvikling.  </p>
    <p>
      <em type="bold">4.4.3  Finansiering  </em>
    </p>
    <p>Selv om vi mangler en fullstendig oversikt over finansieringen av den enkelte samiskrelaterte doktorgrad,  er  Forskningsrådet  –  både  det  tidligere  NAVF  og  dagens  NFR  –  den  viktigste finansieringskilden.  Det  tidligere  minoritetsforskningsprogrammet  i  NAVF  har  betydd  mye, og  forskningsrådsfinansieringen  utgjør  også  en  hovedkilde  for  de  naturvitenskapelige doktorgradene.  Dessuten  har  støtte  fra  Reindriftens  forskningsfond  vært  viktig  enten  i kombinasjon med forskningsråds- eller universitetsstipend.  Vi ser også at Samisk høgskole har spilt en aktiv rolle når det gjelder forskerrekruttering, og tilrettelagt for doktorgradskvalifisering av egne ansatte. UiT hadde på begynnelsen av 2000tallet  tre  øremerkede  samiske  doktorgradsstipend,  hvorav  to  av  disse  inngår  i  vår  oversikt. Disse ble tildelt Senter for samiske studier, som stod for utlysning og tildeling av stipendene. Dessuten  har  arkeologi  hatt  tre  samiske  universitetsstipend.  Også  ved  Det  juridiske  fakultet har  universitetsstipend  inngått  som  en  del  av  den  strategiske  satsningen  på  samerettslig forskning. <em type="bold"> </em></p>
    <p>
      <em type="bold">4.4.4  Anbefalinger </em>
    </p>
    <p>Til  tross  for  at  noen  fagområder  så  langt  har  liten  samiskrelatert  doktorgradsproduksjon, vitner den faglige bredden i doktorgradene om stor vitenskapelig interesse og innsikt i forhold som  har  særlig  relevans  for  samiske  spørsmål.  Til  dette  hører  det  med  at  vi  i  denne gjennomgangen bare har konsentrert oss om doktorgradene avlagt ved Universitetet i Tromsø. En  samlet  samiskrelatert  doktorgradsoversikt  både  nasjonalt  og  nordisk  (og  i  en  viss  grad internasjonalt) vil ytterligere forbedre bildet.  Selv om oversikten samlet sett er positiv i betydningen omfang og bredde, vil vi poengtere at det  er  nødvendig  med  videre  vektlegging  og  nye  satsninger.  Vi  ser  at  noen  fagområder kommer  dårligere  ut  enn  andre  på  tross  av  tidligere  prioriteringer.  Det  gjelder  i  særlig  grad samiske  språkfag,  der  vi  mener  det  kreves  en  vedvarende  innsats  på  grunn  av  at rekrutteringssituasjonen  er  en  helt  annen  enn  ved  andre  fagområder.  Med  basis  i kapittelgjennomgangen  her  synes  det  dessuten  å  være  en  sammenheng  mellom  den samiskrelaterte  doktorgradsproduksjon  og  fagenes  faglige  målsetninger.  Et  viktig  grep  vil derfor  etter  vår  mening  være  å  innarbeide  samiskrelaterte  fokus  i  de  fagstrategier  der  dette ennå mangler.  Konkret anbefaler vi at det jevnlig bør utarbeides oversikter/analyser over den samiskrelaterte doktorgradsproduksjonen.  Det  gjelder  både  for  UiT,  på  nasjonalt  plan  og  i  en  nordisk sammenheng.  Slike  oversikter  vil  kunne  gi  grunnlag  for  planlegging,  nye  satsninger  og prioriteringer,  og  ikke  minst  gi  en  indikasjon  på  hvor  det  trengs  en  ekstra  innsats  i bestrebelsene på å styrke samiskrelatert forskning.</p>
  </body>
</document>
