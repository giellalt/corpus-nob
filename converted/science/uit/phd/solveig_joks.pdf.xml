<document xml:lang="nob" id="no_id"><header><title/><genre code="science"/><author><unknown/></author><wordcount>337</wordcount><conversion_status type="standard"/><availability><license type="standard"/></availability><origFileName>orig/sme/science/uit/phd/solveig_joks.pdf</origFileName><parallel_text xml:lang="eng" location="solveig_joks.pdf"/><parallel_text xml:lang="sme" location="solveig_joks.pdf"/><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision$; </version></header>
<body>
<p>vii</p>
<p>SAMMENDRAG</p>
<p>Denne avhandlingen baserer seg på etnografiske studier av tradisjonelle kunnskaper i</p>
<p>Sirbmá-området, hvor folk tradisjonelt har levd av jordbruk, reindrift, laksefiske, innlandsfiske i vann og jakt. Disse levemåtene har avstedkommet kunnskaper, som uttrykkes i praksiser, fortellinger og som fremstilles i begreper. Kunnskap artikuleres gjennom bruken. Kontinuitet som er skapt over tid, kan arbeides frem i forvaltningens praksiser, ved å ta i bruk fortellinger, praksis og praksisfellesskaper. Dette innebærer rom for fleksibilitet.</p>
<p>Noen fortellinger fungerer som veivisere for hvordan mennesker skal opptre i gitte situasjoner. Andre fortellinger dreier seg om fortrengninger fra områder, og mangel på forståelse for lokalbefolkningens levemåter. Felles for alle disse fortellingene er at de bringer fram kunnskaper. De befinner seg i et sosialt rom, som gjør at fortellinger henvender seg til andre fortellinger, og utløser nye fortellinger.</p>
<p>Tradisjonelle kunnskaper er godt synlige gjennom praksiser i laksefiske. Denne avhandlingen synliggjør en kontinuitet i praksiser og praksisfelleskaper. Kunnskaper kommer til uttrykk i observasjoner som folk gjør ved å være på Deatnu, og gjennom relasjoner som de har til laks. Det dannes også forskjellige relasjoner gjennom ulike fiskemetoder, og Deatnu erfares dermed ulikt av ulike aktører. Samiske begreper som beskriver vannmengden i Deatnu får ulik betydning ut i fra hvordan og hvor i elva det fiskes. Deatnu blir til gjennom praksiser, observasjoner og fortellinger.</p>
<p>Lokalbefolkningens kunnskaper om laks og om Deatnu har imidlertid ikke vært en del av kunnskapsgrunnlaget i den offentlige forvaltningen av Deatnu. Dette til tross for at det nå har vært lokalforvaltning i en del år. Bruk av tradisjonell kunnskap i forvaltningen av samiske og andre urfolks områder er slått fast i internasjonale konvensjoner og i</p>
<p>Naturmangfoldloven.</p>
<p>Det kan tyde på at det er problematisk å innføre tradisjonelle kunnskaper i forvaltningen uten at praksisene i forvaltningen endres. Tradisjonelle kunnskapspraksiser er forskjellige fra de praksiser som forvaltningen i dag bruker. Dersom tradisjonelle viii kunnskaper skal kunne tas i bruk i den offentlige forvaltningen, må forskjellene mellom kunnskapspraksisene erkjennes. Det må gis rom for forskjeller, samtidig som de også kan være inngangsporten til kunnskapene.</p>
</body></document>
