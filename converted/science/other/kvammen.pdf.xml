<document xml:lang="nob" id="no_id"><header><title/><genre code="science"/><author><unknown/></author><wordcount>303</wordcount><conversion_status type="standard"/><availability><license type="standard"/></availability><parallel_text xml:lang="eng" location="kvammen.pdf"/><parallel_text xml:lang="sme" location="kvammen.pdf"/><metadata><uncomplete/></metadata><version>XSLtemplate $Revision: 161400 $; file-specific xsl  Revision; common.xsl  $Revision: 154948 $; </version></header><body><p><em type="bold">Sammendrag  </em></p>
<p>I denne avhandlingen er det to samisktalende nordmenns lingvistiske variasjoner på internett som  blir  undersøkt.  Alt  i  alt  danner  30  statusoppdateringer  og  samtaletråder  fra nettsamfunnet Facebook empirien. Jeg har en sosiolingvistisk tilnærming til tekstene, med et fokus  på  kodeveksling  som  fremkommer  mellom  samisk  og  norsk.  I  innsamlingen  og analysen  av  materialet  har  jeg  benyttet  en  kvalitativ  forskningsmetode  og  tolkningen  av tekstene  bygger  på  en  hermeneutisk  tradisjon.  Teoretisk  tilnærming  til  temaet  er  på flerspråklighetsforskning, identitet og språkbruk i datamediert kommunikasjon. Jeg ønsker å forklare hva som foregår i diskursen, på hvilken måte og hvorfor. For å gjøre dette ser jeg på språk  som  en  identitetshandling,  og  på  talerne  som  sosiale  aktører  i  et  flerspråklig nettsamfunn.  For  å  forklare  fenomenet  grundig  er  jeg  også  innom  språk  som  form  og struktur.              Jeg har kommet frem til at kodeveksling mellom språkparene samisk/norsk er svært komplekst  og  variert.  Ikke  bare  oppstår  individuelle  forskjeller  mellom  informantene,  men også innad i hvordan individene benytter språk, er det store forskjeller.  For å forklare disse forskjellene  analyserer  jeg  teksteksemplene  fra  tre  ulike  nivå:  <em type="italic">Individnivå,  trådnivå</em>  og <em type="italic">ytringsnivå</em>.  På  individnivå  ser  jeg  på  hvordan  de  to  informantene  forholder  seg  til  kodene sine i denne konteksten. På trådnivå er det samtalene som er fokus. Faktorer som deltakere og tema  anses  her som  noe som  kan  påvirke kode. På  ytringsnivå ser jeg på enkeltytringer for å forklare spesifikke lingvistiske tendenser i denne konteksten. Flere av kodevekslingene som forekommer, er mulig å kategorisere, mens andre igjen fremstår som mer spontane og ubevisste, og er dermed vanskeligere å kategorisere. Jeg konkluderer med at informantenes valg av kode er med på å posisjonere dem som flerspråklige i nettdiskursen, og at de aktivt bruker språk for å oppnå spesifikke diskursive mål. I tillegg er bruken av samisk her en måte å markere samisk identitet og etnisk tilhørighet på.    </p>
</body></document>