<?xml version="1.0" encoding="UTF-8"?>
<!DOCTYPE document PUBLIC "-//UIT//DTD Corpus V1.0//EN" "http://giellatekno.uit.no/dtd/corpus.dtd">
<document id="no_id" xml:lang="nob">
  <header>
    <title>- Giitu áŋgiruššama ovddas Tsjadas - regjeringen.no</title>
    <genre/>
    <author>
      <unknown/>
    </author>
    <year>2010</year>
    <wordcount>770</wordcount>
    <availability>
      <free/>
    </availability>
    <submitter email="divvun@samediggi.no" name=""/>
    <multilingual/>
    <origFileName>http://regjeringen.no/nb/dep/fd/aktuelt/taler_artikler/ministeren/taler-og-artikler-av-forsvarsminister-gr/2010/--Takk-for-innsatsen-i-Tsjad.html?id=605738</origFileName>
    <parallel_text location="--Giitu-agiruama-ovddas-Tsjadas.html_id=605738" xml:lang="sme"/>
    <parallel_text location="Haaleme-Heerredimmie-beetsuvistie--guhkene-bijjene-dennie-beapmoepolitihken-biejjieoornegisnie.html_id=620957" xml:lang="sma"/>
    <parallel_text location="Speech-at-Northern-People-Day.html_id=611720" xml:lang="eng"/>
    <metadata>
      <uncomplete/>
    </metadata>
    <version>XSLtemplate $Revision: 34357 $; file-specific xsl  Revision; common.xsl  $Revision: 43736 $; </version>
  </header>
  <body>
    <p type="text" xml:lang="kal"> Tale/artikkel , 27.05.2010</p>
    <p type="text" xml:lang="swe">Av: Forsvarsminister Grete Faremo</p>
    <section>
      <p type="title">- Takk for innsatsen i Tsjad</p>
    </section>
    <p type="text">
      <em type="italic">Tale under medaljeseremoni for veteraner
                    fra MINURCAT 27. mai 2010</em>
    </p>
    <p type="text" xml:lang="swe">
      <em type="italic">Av forsvarsminister Grete Faremo</em>
    </p>
    <p type="text">
      <em type="italic">Foto: Taral Jansen, FMS.</em>
    </p>
    <p type="text" xml:lang="isl">Kjære veteraner</p>
    <p type="text">Det er en stolt forsvarsminister som hilser dere
                    i dag. Jeg er stolt av dere, og den innsatsen dere
                    har gjort.</p>
    <p type="text">Jeg besøkte Tsjad rett før jul i fjor og kom
                    hjem full av beundring for det jeg hadde møtt og
                    sett. Våre soldater gjorde en strålende innsats
                    under både vanskelige og uvante omgivelser.</p>
    <p type="text">Å kalle forholdene i Tsjad vanskelige er
                    muligens en grov underdrivelse. Jeg har hørt si at
                    etter den formidable logistikkoperasjonen dere
                    utførte der, har norske soldater vist at dere kan
                    operere hvor som helst i verden og under alle
                    forhold. Eller for å si det på en annen måte – if
                    you can make it there, you’ll make it anywhere.</p>
    <p type="text">Jeg tviler ikke på at denne vurderingen er
                    korrekt.</p>
    <p type="text">Det jeg særlig bet meg merke i da jeg var i
                    Tsjad var den entusiasmen og det engasjementet dere
                    alle la for dagen.  Jeg så personell som
                    leverte, som holdt høy faglig standard, og med høy
                    moral.
                    Når det gjelder dette med høy faglig standard,
                    taler resultatene for seg selv. Siden 15. juni
                    2009, da operasjonen startet, har det blitt utført
                    319 operative inngrep og 5900 konsultasjoner på det
                    norske feltsykehuset, og vannboringsteamet
                    etterlater seg 16 brønner i fem områder.
                    Det aller viktigste bidraget dere har ytt er
                    imidlertid beredskapen i seg selv. Å ha et
                    velfungerende feltsykehus er helt nødvendig for en
                    militær operasjon.  Det norske feltsykehuset i
                    Tsjad var der for å hjelpe hjelperne. Sykehuset var
                    helt sentralt for at FN-operasjonen skulle fungere,
                    for nettopp det å ha på plass et sykehus av høy
                    kvalitet er avgjørende for at mange land sender
                    styrker til en operasjon.
                    Vi som har vært der vet at vann i Tsjad er like
                    verdifullt som gull, og i hvert fall mye viktigere.
                    Å sikre vannforsyningene var også en forutsetning
                    for at FN-styrken skulle kunne fungere. Jeg vet
                    også at de forundersøkelsene og kartleggingen av
                    vannkilder som dere gjorde vil komme
                    lokalbefolkningen til gode på sikt. Og å gjøre noe
                    som kommer lokalbefolkningen til gode, vet jeg er
                    en viktig motivasjonsfaktor for alle dere som påtar
                    dere å reise ut i NATO- og FN-operasjoner.
                     
                    Norge deltar i FNs fredsoperasjoner fordi vi ønsker
                    å styrke FNs evne til å opprettholde internasjonal
                    fred og sikkerhet.  Jeg har tidligere uttrykt
                    at innsatsen i Tsjad nettopp er et konkret uttrykk
                    for Regjeringens ambisjon om å prioritere Norges
                    deltagelse i FN-ledede fredsoperasjoner, med særlig
                    vekt på kapasiteter som kan gjøre disse
                    operasjonene mer effektive.
                    Jeg tror vi alle kan være enige om at det dere
                    gjorde i Tsjad nettopp var å gjøre FN-operasjonen
                    mer effektiv.  Og det er en glede å konstatere
                    at operasjonen faktisk også har vært en suksess –
                    konfliktnivået i regionen har gått markant ned, og
                    den nye spesielle tsjadiske politistyrken D.I.S.
                    som FN har trent opp har nå kommet på plass og
                    begynt å operere. Så innsatsen har helt klart vært
                    verd strevet! Men la oss være realistiske – siste
                    ord er ikke sagt og det ligger mange utfordringer
                    fremover både i Tsjad, den Sentralafrikanske
                    republikken, og i Sudan. Norge kommer til å forbli
                    sterkt engasjert i denne regionen, selv om vårt
                    direkte militære bidrag til MINURCAT med dette er
                    over.</p>
    <p type="text">Deltakelse i en operasjon som MINURCAT er
                    imidlertid også viktig for Forsvaret selv.
                    Forsvaret trenger flere arenaer for læring. I vår
                    store og langvarige operasjon i Afghanistan lærer
                    vi ett sett av ferdigheter, og møter ett sett av
                    utfordringer. Der omgås vi i stor grad styrker fra
                    land som ligner på vårt. En FN-operasjon midt i
                    Afrika gir et annet sett av lærdommer, da
                    utfordringene er annerledes. Sikkerhetssituasjonen
                    er forskjellig, og rommet for å samvirke med sivile
                    aktører er større enn når vi deltar direkte i en
                    konflikt, som i Afghanistan. I Tsjad lærer oss også
                    noe om å arbeide med styrker fra land utenfor den
                    tradisjonelle vestlige kulturkretsen. I en stadig
                    mer globalisert virkelighet er dette en viktig
                    erfaring å ta med seg. Vi vet jo ikke hvordan den
                    neste store operasjonen Norge kommer til å delta i
                    vil se ut. Men at Norge kommer til å beholde et
                    bredt, globalt engasjement og et sterkt engasjement
                    for FN tror jeg vi skal ta for gitt. Og da kommer
                    erfaringene fra Tsjad meget godt med.
                    Det står respekt av den innsatsen hver og en av
                    dere har gjort i MINURCAT. Jeg er glad for å kunne
                    være til stede under denne seremonien, som er et
                    ledd i den heder jeg senest i går, under åpningen
                    av festspillene i Bergen, sa at nasjonen må gi våre
                    veteraner.</p>
    <p type="text">Jeg ønsker å avslutte som jeg innledet: Jeg er
                    stolt av dere og det dere gjorde i Tsjad. Dere
                    tjener som et eksempel for oss alle.</p>
    <p type="text">Gratulerer og takk for innsatsen!</p>
  </body>
</document>
