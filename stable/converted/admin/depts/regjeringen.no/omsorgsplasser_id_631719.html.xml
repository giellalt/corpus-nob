<?xml version="1.0" encoding="UTF-8"?>
<!DOCTYPE document PUBLIC "-//UIT//DTD Corpus V1.0//EN" "http://giellatekno.uit.no/dtd/corpus.dtd">
<document id="no_id" xml:lang="nob">
  <header>
    <title>Viessohuksensearvvit ja priváhtat besset hukset fuolahansajiid - regjeringen.no</title>
    <genre/>
    <author>
      <unknown/>
    </author>
    <year>2011</year>
    <wordcount>582</wordcount>
    <availability>
      <free/>
    </availability>
    <submitter email="divvun@samediggi.no" name=""/>
    <multilingual/>
    <origFileName>http://regjeringen.no/nb/dep/smk/pressesenter/pressemeldinger/2011/omsorgsplasser.html?id=631719</origFileName>
    <parallel_text location="viessohuksensearvvit-ja-privahtat-besset.html_id=631719" xml:lang="sme"/>
    <parallel_text location="killengreen-ny-departementsrad-i-fad.html_id=632722" xml:lang="nno"/>
    <metadata>
      <uncomplete/>
    </metadata>
    <version>XSLtemplate $Revision: 34357 $; file-specific xsl  Revision; common.xsl  $Revision: 43736 $; </version>
  </header>
  <body>
    <p type="text" xml:lang="swe"> Pressemelding , 26.01.2011</p>
    <p type="text" xml:lang="kal">Nr.:  013/11</p>
    <section>
      <p type="title">Boligbyggelag og andre private får bygge
                    omsorgsplasser</p>
    </section>
    <p type="text">
      <em type="italic">For å sikre målet om 12.000 nye heldøgns
                    omsorgsplasser innen 2015 øker regjeringen det
                    statlige investeringstilskuddet med totalt 2,5
                    milliarder kroner og styrker mulighetene for
                    samarbeid med boligbyggelag og andre private ved
                    utbygging av sykehjem og heldøgns
                    omsorgsplasser.</em>
    </p>
    <p type="text">- Regelverket for ordningen endres slik at
                    kommunene kan bestemme om de vil bygge selv eller
                    inngå avtaler for utbygging med ideelle aktører,
                    boligbyggelag eller andre private. Vi trenger at
                    alle gode krefter samarbeider for å nå målene vi
                    har satt oss om heldøgns omsorg til alle som
                    trenger det innen 2015. Derfor styrker vi også det
                    statlige investeringstilskuddet til utbygging av
                    plasser, sier statsminister Jens
                    Stoltenberg.</p>
    <p type="text">- Kommunene får nå større spillerom i arbeidet
                    med å få på plass et framtidsrettet omsorgstilbud.
                    Kommunene kan velge om de vil bygge omsorgsplasser
                    i egen regi eller om de vil inngå avtaler med
                    ideelle organisasjoner, boligbyggelag eller andre,
                    sier kommunal- og regionalminister Liv Signe
                    Navarsete.</p>
    <p type="text">Det statlige investeringstilskuddet skal
                    stimulere kommunene til å fornye og øke tilbudet av
                    sykehjemsplasser og omsorgsboliger for personer med
                    behov for heldøgns helse- og sosialtjenester,
                    uavhengig av alder, diagnose eller
                    funksjonshemming. Målet er å gi tilsagn om tilskudd
                    til 12 000 heldøgns omsorgsplasser i perioden
                    2008-2015.</p>
    <p type="text">- Det skal være godt å bli gammel i Norge. Vi
                    blir flere eldre. Flere vil bli rammet av demens og
                    vi må sørge for gode, tilpassede botilbud samtidig
                    som vi jobber for å øke bemanning og kompetanse.
                    Når vi sier at kommunene må sikre seg 30 års
                    disposisjonsrett og utbyggerne må bygge etter
                    kravene som stilles, så mener vi dette er en god
                    ordning, sier helse- og omsorgsminister Anne-Grete
                    Strøm-Erichsen.</p>
    <section>
      <p type="title">Økt tilskudd til kommunene</p>
    </section>
    <p type="text">Regjeringen legger frem forslag om å øke den
                    statlige tilskuddsandelen med i gjennomsnitt 40
                    prosent. Tilskuddet til en sykehjemsplass øker
                    dermed fra i overkant av 660 000 kroner til om
                    lag 890 000 kroner. Tilsvarende øker
                    tilskuddet til en omsorgsbolig fra i overkant av
                    440 000 til om lag 670 000. Samlet betyr
                    dette en økning på om lag 2,5 milliarder kroner i
                    utbyggingsperioden.</p>
    <p type="text">- Kommuner som allerede har bygd eller er i gang
                    med å bygge ut omsorgsplasser, skal ikke komme
                    dårligere ut. Endringene vi foreslår betyr en
                    ekstra ”gavepakke” på om lag 730 millioner kroner
                    til de kommunene som har bygd ut plasser siden
                    oppstart av ordningen i 2008. Det kommer godt med
                    når kommunene skal sikre innbyggerne sine gode
                    velferdstjenester, sier Navarsete.</p>
    <section>
      <p type="title">Fleksibel og tydelig</p>
    </section>
    <p type="text">For å bidra til at kommunene skaffer flere
                    heldøgns omsorgsplasser ønsker regjeringen å gjøre
                    tilskuddsordningen mer fleksibel og tydelig. Med
                    disse endringene vil kommune kunne bruke
                    statstilskuddet både til å finansiere
                    omsorgsplasser de eier selv eller de kan bruke
                    tilskuddet i finansiering av anskaffelse av
                    tilsvarende plasser gjennom langsiktige avtaler med
                    ideelle eller andre private aktører. Kommunene må
                    sikre seg disposisjonsrett til omsorgsplassene i
                    minst 30 år. Tildelingen vil skje med utgangspunkt
                    i de generelle kravene i ordningen, blant annet
                    heldøgns omsorg, demenstilpassing og universell
                    utforming.</p>
    <p type="text">Gjennomgangen av regelverket har vist at
                    statsstøtteregelverket gjør dagens ordning svært
                    krevende for kommunene og at det er vanskelig å
                    skille mellom ideelle og kommersielle aktører i
                    forhold til statsstøtte. Endringen som regjeringen
                    foreslår innebærer at mulighet til å videretildele
                    tilskudd blir avviklet, og tilskuddet vil bli gitt
                    til kommunene som ansvarlige for tjenestene,
                    uavhengig av om kommunene selv bygger, eller om
                    kommunene samarbeider med andre aktører på
                    alminnelige forretningsmessige vilkår.</p>
  </body>
</document>
