<?xml version="1.0" encoding="UTF-8"?>
<!DOCTYPE document PUBLIC "-//UIT//DTD Corpus V1.0//EN" "http://giellatekno.uit.no/dtd/corpus.dtd">
<document id="no_id" xml:lang="nob">
  <header>
    <title>Ot.prp. nr. 25 (2006–2007)</title>
    <genre/>
    <author>
      <unknown/>
    </author>
    <availability>
      <license type="standard"/>
    </availability>
    <origFileName>http://www.regjeringen.no/pages/1929327/PDFS/OTP200620070025000DDDPDFS.pdf</origFileName>
    <parallel_text location="OTP200620070025000SE_8.html" xml:lang="sme"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision: 43736 $; </version>
  </header>
  <body>
    <p type="text">
                Du er her: </p>
    <p type="text">Landbruks-
                og matdepartementet</p>
    <p type="text"> &lt;
                 </p>
    <p type="text">Dokumenter</p>
    <p type="text"> &lt;
                 </p>
    <p type="text">Proposisjoner og
                meldinger</p>
    <p type="text"> &lt;
                 </p>
    <p type="text">8 Departementets vurderinger</p>
    <p type="text">Ot.prp. nr. 25 (2006-2007)</p>
    <section>
      <p type="title">Om lov om reindrift
                (reindriftsloven)</p>
    </section>
    <p type="text">
                Bla i dokumentet: </p>
    <p type="text">
                &lt;  7 Reindriftslovutvalgets...</p>
    <p type="text"> | </p>
    <p type="text">
                9 Økonomiske, administrative ... ></p>
    <p type="text"> | </p>
    <p type="text">
                Dokumentets forside</p>
    <section>
      <p type="title">8 Departementets
                        vurderinger</p>
    </section>
    <section>
      <p type="title">8.1 Innledning</p>
    </section>
    <p type="text">Lovutvalgets forslag har vært
                        utgangspunkt for departementets arbeid med
                        proposisjonen og de konsultasjoner som har vært
                        ført med Sametinget og NRL. I dette kapittelet
                        vil det bli redegjort for departementets
                        vurderinger når det gjelder de ulike sidene ved
                        Reindriftslovutvalgets forslag. I den
                        forbindelse vil noen av de synspunkter som er
                        framkommet under høringen og konsultasjonene
                        bli presentert og kommentert.</p>
    <p type="text">Gjeldende reindriftslov er fra
                        1978. Loven var gjenstand for revisjon i 1996.
                        Dette revisjonsarbeidet hadde sin bakgrunn i
                        forhold vedrørende beitesituasjonen i Finnmark,
                        rettighetsforholdene i sørområdene og den
                        samepolitiske utvikling som tilsa
                        oppnevningsmyndighet for Sametinget i forhold
                        til de styrende organer. Bestemmelser om
                        styring, forvaltning og interne forhold ble i
                        liten grad viet oppmerksomhet. Slik det er
                        redegjort for i kapittel 2 foran, ble det i
                        forbindelse med reindriftsavtaleforhandlingene
                        for avtaleåret 1998-99 bestemt at et utvalg
                        skulle oppnevnes for å vurdere sistnevnte
                        forhold nærmere. Det var forutsatt at mer
                        grunnleggende rettighetsmessige spørsmål skulle
                        behandles av et nytt samerettsutvalg.</p>
    <p type="text">Som nevnt omfattet ikke
                        utvalgets mandat alle forhold ved dagens lov.
                        Det er likevel en betydelig revisjon som er
                        foretatt og som fremmes i denne proposisjonen.
                        Dette gjelder både lovens innhold og
                        struktur.</p>
    <p type="text">Selv om det har gått en del tid
                        siden lovutvalget la frem sin utredning, har
                        departementet valgt å holde seg til de
                        avgrensninger som lå i utvalgets mandat. Det er
                        flere årsaker til dette. For det første vil en
                        mer omfattende revisjon av loven kreve nye
                        utredninger og vurderinger. Videre må det tas
                        hensyn til at det for tiden pågår et arbeid i
                        regi av det nye samerettsutvalget som vil kunne
                        ha vesentlig betydning for de lovspørsmål som
                        gjenstår. Dette innebærer at fremleggelsen av
                        forslag som berører reindriftens interne
                        forhold måtte utsettes ytterligere.</p>
    <p type="text">Departementet vil i den
                        forbindelse påpeke at det nye samerettsutvalget
                        skal utrede spørsmålene omkring den samiske
                        befolknings rettslige stilling når det gjelder
                        retten til, og disponering og bruk av land og
                        vann i de samiske bruksområdene utenfor Finmark
                        fylke. Utvalget skal også utrede og komme med
                        forslag til hvordan man skal trygge den samiske
                        befolknings muligheter til å utnytte
                        naturressursene i sine bruksområder, samtidig
                        som man anerkjenner den ikke-samiske
                        befolkningens interesser. Særlig skal
                        reindriftens arealbruk og rettigheter vurderes,
                        med sikte på å kunne opprettholde og utvikle en
                        bærekraftig reindriftsnæring.</p>
    <p type="text">Landbruks- og matdepartementet
                        har ved brev til Samerettsutvalget konkret tatt
                        opp spørsmålet om reindriftslovens bestemmelser
                        om ansvar for skade kan bli gjenstand for
                        nærmere vurdering i tilknytning til
                        Samerettsutvalgets arbeid. Det dreier seg her
                        om et forholdsvis omfattende erstatningsansvar
                        som det kan være hensiktsmessig å se på i lys
                        av den generelle erstatningsmessige utvikling.
                        NRL og Sametinget har under konsultasjonene
                        påpekt behovet for en snarlig endring i disse
                        bestemmelsene.</p>
    <p type="text">Departementet er innforstått med
                        at Samerettsutvalgets arbeid kan gjøre det
                        nødvendig å vurdere nye endringer i
                        reindriftsloven. Når Samerettsutvalgets forslag
                        foreligger, vil departementet komme tilbake til
                        spørsmålet om forholdet til reindriftsloven og
                        oppfølging av de områder som ikke er gjenstand
                        for revisjon nå.</p>
    <p type="text">Reindriftslovutvalgets forslag
                        når det gjelder den offentlige forvaltningen er
                        ikke vurdert i denne omgang. Det vises til
                        omtalen under kapittel 8.21.</p>
    <p type="text">Nedenfor følger departementets
                        vurderinger både i forhold til lovens struktur
                        og oppbygging, de premisser som utvalget har
                        lagt til grunn for sitt arbeid, samt
                        vurderinger av enkeltbestemmelser i utvalgets
                        lovforslag. Som nevnt innledningsvis, vil det i
                        tilknytning til de enkelte områder bli
                        redegjort for høringsinstansenes syn samt
                        resultater fra konsultasjonene. En del av
                        høringsinstansenes kommentarer er også knyttet
                        opp mot merknadene til de enkelte bestemmelser
                        i utkastet i kapittel 10. Dette vil for det
                        meste gjelde detaljspørsmål og forhold av mer
                        teknisk karakter.</p>
    <section>
      <p type="title">8.2 Lovens struktur og
                        oppbygging</p>
    </section>
    <p type="text">Gjennom sitt arbeid med de
                        spørsmål som var omfattet av mandatet, fant
                        utvalget det nødvendig med en redaksjonell
                        revisjon av 1978-lovens oppbygging. Det ble
                        således foretatt en oppsplitting og
                        omplassering av flere av paragrafene med det
                        siktemål å få et mer oversiktlig regelverk.
                        Utvalget har også bevisst tatt det valg å ta
                        mest mulig inn i loven, og i liten grad
                        forutsatt regulering ved forskrift.</p>
    <p type="text"><em type="italic">Sør-Trøndelag og
                        Hedmark reinsamelag, Reindriftssjefen og
                        områdestyrene for Troms og Nordland</em> gir i
                        sine uttalelser uttrykk for at utvalgets
                        forslag er svært detaljert. Etter deres
                        oppfatning vil det være mer hensiktsmessig å
                        formulere loven noe mer generelt, for så å
                        kunne gi utfyllende bestemmelser i form av
                        forskrifter, blant annet for å fange opp
                        regionale forskjeller. <em type="italic">Reindriftsstyret</em> gir for sin del
                        uttrykk for at nettopp fordi det er store
                        regionale forskjeller kan man vanskelig lage en
                        enklest mulig lov. Dette ville i så fall
                        overlate svært mye myndighet til forvaltningen.
                        Etter Reindriftsstyrets oppfatning må de
                        forhold som utvalget har sett på, som blant
                        annet gjelder rettigheter og plikter reineierne
                        i mellom, reguleres i lov og ikke i forskrift.
                        Dette under henvisning til at et lovarbeid,
                        slik Reindriftsstyret ser det, er mer grundig
                        enn et forskriftsarbeid, og at regler gitt ved
                        lov er mer synlig og har bedre forarbeider.</p>
    <p type="text">I Justisdepartementets veileder
                        <em type="italic">Lovteknikk og
                        lovforberedelse</em> sies det følgende når det
                        gjelder valg mellom lov og forskrift:</p>
    <p type="text">«Stortingets kontroll- og
                        konstitusjonskomité har i Innst.S. nr. 296
                        (1995-96) gitt en relativt bred drøftelse av
                        spørsmål som gjelder forvaltningens bruk av
                        forskrifter. Komitéen fremhever at utstrakt
                        bruk av delegering av myndighet til å gi
                        forskrifter er nødvendig i dagens samfunn, men
                        understreker samtidig at det i mange tilfeller
                        er grunn til å utvise varsomhet med bruken av
                        forskriftshjemler.</p>
    <p type="text">Et utgangspunkt er at alle
                        spørsmål som er av en slik karakter at
                        Stortinget bør ta stilling til dem, bør
                        reguleres i formell lov og ikke overlates til
                        forskrift.</p>
    <p type="text">Flere forhold vil være av
                        betydning for vurderingen i denne sammenheng.
                        Foruten rent politiske hensyn kan særlig
                        forholdet til borgernes sikkerhet fremheves. Jo
                        mer inngripende tiltak som iverksettes, desto
                        sterkere grunn er det til å kreve at Stortinget
                        har tatt uttrykkelig stilling til
                        iverksettelsen av det konkrete tiltaket.</p>
    <p type="text">Rettssikkerhetshensyn tilsier
                        også at grunnleggende saksbehandlingsregler tas
                        inn i lov og ikke overlates til
                        forskriftsregulering. Stortingets kontroll- og
                        konstitusjonskomité uttaler i Innst.S. nr. 296
                        (1995-96) at det generelt er særlig grunn til å
                        vise varsomhet ved bruken av forskriftshjemler
                        når det gjelder regler som gir rettigheter
                        eller plikter for borgerne. Rettigheter og
                        plikter bør i størst mulig grad fremgå av
                        loven.</p>
    <p type="text">En fordel ved å bruke lovs form
                        er at lov er den rettskilden som brukeren
                        lettest kan skaffe seg adgang til. Dette
                        hensynet ble f. eks. tillagt stor vekt da man i
                        den nye folketrygdloven valgte å ta inn store
                        deler av det regelverket som tidligere hadde
                        vært å finne i forskrifter, se drøftelsen i NOU
                        1990:20 s. 79-80.</p>
    <p type="text">På den annen side kan tekniske
                        detaljregler ofte med fordel plasseres i
                        forskrift, særlig hvis de i praksis bare retter
                        seg til en avgrenset brukergruppe
                        (fagpersonale). Det samme kan ofte gjelde hvis
                        det må ventes hyppige endringer i regelverket.
                        Dette hensynet er imidlertid ikke avgjørende
                        uten videre, jf. f.eks. skatte- og
                        trygdelovgivningen. Står man fritt, kan det
                        være aktuelt å fastsette regelverket som
                        forskrifter i en prøveperiode, og på grunnlag
                        av erfaring deretter fremme forslag om
                        regulering i form av lov.»</p>
    <p type="text">Etter <em type="italic">departementets</em> syn taler gode grunner
                        for at bestemmelsene om reindriften i størst
                        mulig grad tas inn i selve loven slik at det
                        bare i begrenset grad vil være nødvendig å
                        utferdige forskrifter. Etter departementets syn
                        vil dette, ikke minst for næringen selv, være
                        enklere og mer oversiktlig å forholde seg til.
                        Departementet er derfor enig i utvalgets
                        prinsipper og vurderinger når det gjelder valg
                        av lovteknisk løsning. Departementet har
                        vurdert om det på noen områder bør være en
                        adgang til gjennom forskrift å fastsette
                        bestemmelser som avviker fra loven for på den
                        måten å kunne gi rom for regionale forskjeller
                        som måtte gjøre seg gjeldende. Blant annet har
                        departementet sett på kapittel 4 om utøvelse av
                        reindrift og kapittel 5 om merking.
                        Departementet har imidlertid funnet
                        betenkeligheter ved dette. Bestemmelsene slik
                        de er foreslått representerer på mange måter
                        grunnelementer i reindriften, og som bør gjelde
                        over alt hvor reindrift foregår. Når det
                        gjelder alminnelige regler om utøvelse av
                        reindrift, vil det for øvrig gjennom
                        bruksreglene kunne gis utfyllende regler om
                        dette for blant annet å presisere det nærmere
                        innholdet ut fra driftsforholdene i de ulike
                        distrikter. En forutsetning må være at slike
                        regler ikke kommer i strid med de
                        grunnprinsipper som loven nedfeller.</p>
    <p type="text">Utvalget tok forholdsvis tidlig
                        i sitt arbeid opp med departementet behovet for
                        en redaksjonell gjennomgang og opprydding i
                        loven. Departementet gav sin tilslutning til
                        dette, og har i hovedsak fulgt de redaksjonelle
                        løsninger som her er valgt.</p>
    <section>
      <p type="title">8.3 Lovens generelle
                        utgangspunkt</p>
    </section>
    <p type="text">For Reindriftslovutvalget har
                        blant annet følgende forutsetninger ligget til
                        grunn for forslagene:</p>
    <list>
      <p type="listitem">Lovens bestemmelser må bygge
                            på kulturen og tradisjonene innenfor
                            reindriften.</p>
      <p type="listitem">Lovens bestemmelser skal gi
                            grunnlag for internt selvstyre samtidig som
                            rettssikkerheten for den enkelte utøver
                            blir ivaretatt.</p>
      <p type="listitem">Opprettholde ordningen med
                            at mange kan eie rein, og dermed bevare sin
                            tilknytning til næringen.</p>
      <p type="listitem">Lovens bestemmelser skal
                            bidra til å legge grunnlag for en reindrift
                            tilpasset naturgrunnlaget.</p>
    </list>
    <p type="text">Høringsinstansene er i all
                        hovedsak positive til at samisk kultur og
                        tradisjon i reindriften vektlegges ved
                        utformingen av bestemmelsene. <em type="italic">Sametinget</em> understreker betydningen
                        av at lovforslaget har utgangspunkt i
                        tradisjonell reindriftskultur og den
                        sedvanemessige organiseringen av reindriften.
                        Noen høringsinstanser gir imidlertid uttrykk
                        for at utvalget i sine vurderinger har hatt et
                        for sterkt nordsamisk perspektiv slik at det
                        som særkjenner den sørsamiske reindriften
                        kommer i bakgrunnen. <em type="italic">Fylkesmannen i Nord-Trøndelag</em> kommer
                        inn på dette. <em type="italic">Områdestyret i
                        Nord-Trøndelag</em> stiller seg uforstående til
                        utvalgets bruk av nordsamiske og et tilsvarende
                        fravær av sørsamiske termer og begrep, og
                        framhever at dette er forhold som man må ta med
                        seg ved vurderingen av Reindriftslov­utvalgets
                        utredning.</p>
    <p type="text"><em type="italic">Departementet</em>
                        ser det som viktig og nødvendig at samisk
                        kultur og tradisjon står sentralt ved
                        utformingen av reindriftsloven for på den måten
                        å bidra til å oppfylle vedtatte politiske
                        målsettinger. I «Politisk plattform for en
                        flertallsregjering» er det sagt følgende:</p>
    <p type="text">«Vi vil føre en samepolitikk som
                        skal tjene den samiske befolkningen slik at
                        samisk språk, kultur og samfunnsliv skal ha en
                        sikker framtid i Norge. Kulturlivet er en
                        viktig kraft for å styrke identiteten, samtidig
                        som det bidrar til levende lokalsamfunn.»</p>
    <p type="text">Det er i betydelig grad
                        forskjeller mellom reindriften i de ulike deler
                        av landet. En ny lov må ta høyde for dette slik
                        at bestemmelsene lar seg anvende over alt.
                        Departementet mener det foreliggende forslag
                        gjør det. Departementet har som nevnt vurdert å
                        åpne en adgang for regionale avvik, men er
                        kommet til at dette ikke er nødvendig eller
                        hensiktsmessig. Lovutvalget har i noen
                        lovparagrafer foreslått at samiske uttrykk tas
                        inn i overskriften. Dette ble gjort i de
                        tilfeller der disse ble ansett for å være mest
                        dekkende for bestemmelsens innhold.
                        Departementet er imidlertid av den oppfatning
                        at det i en offisiell norskspråklig lovtekst
                        ikke bør tas inn samiske uttrykk utover det som
                        strengt tatt er nødvendig. Det må også påpekes
                        at både lovtekst og proposisjonen skal
                        oversettes til samisk. På den bakgrunn har
                        departementet kommet til at det kun blir det
                        samiske uttrykket <em type="italic">siida</em> som
                        benyttes i lovteksten.</p>
    <p type="text">Når det gjelder det interne
                        selvstyret, framhever <em type="italic">Norske
                        Reindriftsamers Landsforbund</em> viktigheten av
                        at reindriftssamene selv i større grad skal
                        kunne regulere interne forhold og organisere
                        den daglige driften i tråd med
                        reindriftssamiske sedvaner, tradisjoner og
                        rettsoppfatninger. Noen høringsinstanser
                        presiserer at sentrale myndigheter vil måtte ha
                        et overordnet ansvar for reindriften. <em type="italic">Fylkesmannen i Finnmark</em> gir i den
                        forbindelse uttrykk for at det ikke er noe mål
                        i seg selv at staten skal detaljstyre
                        reindriften. Staten ved sine politiske
                        myndigheter er imidlertid ansvarlig for
                        utviklingen av reindriftsnæringen, og kan ikke
                        fraskrive seg ansvaret og mulighetene til
                        overordnet styring. En av statens viktigste
                        funksjoner er, etter fylkesmannens oppfatning,
                        å påse at reindriften foregår på en økologisk
                        bærekraftig måte både av hensyn til reindriften
                        selv og av hensyn til naturen og andre
                        brukerinteresser. Noen framholder også at
                        myndighetene ellers må ha mulighet til å gripe
                        inn der det interne selvstyret svikter eller
                        andre samfunnsinteresser gjør det nødvendig.
                        <em type="italic">Regjeringsadvokaten</em> reiser
                        på den bakgrunn spørsmål om det ikke bør
                        innarbeides flere hjemler for offentlig
                        intervensjon i de tilfeller hvor de
                        privatrettslige organene ikke gjør det loven
                        foreskriver eller opptrer på tvers av
                        overordnede interesser.</p>
    <p type="text"><em type="italic">Departementet</em>
                        er enig i at det i stor grad bør legges til
                        rette for et næringsmessig selvstyre, men at
                        dette må kombineres med regler som gjør det
                        mulig for myndighetene å ivareta sitt ansvar
                        for at reindriften kan utvikle seg som en
                        økologisk, økonomisk og kulturelt bærekraftig
                        næring. Dette er også nødvendig av hensyn til
                        internasjonale forpliktelser. Forholdet mellom
                        næringsmessig selvstyre og myndighetenes ansvar
                        for at reindriften blir bærekraftig har vært en
                        utfordring i utformingen av politikken frem til
                        nå, og vil også være det i tiden fremover. Det
                        er viktig å ivareta de ulike hensynene på en
                        god måte av hensyn til legitimitet og
                        troverdighet både i reindriften og i forhold
                        til andre brukerinteresser. Det må i denne
                        forbindelse tas hensyn til konklusjonene i
                        Riksrevisjonens undersøkelse «Bærekraftig bruk
                        av reinbeiteressursene i Finnmark, dokument nr.
                        3:12 (2003-2004).» Her blir det bl.a. påpekt at
                        det er behov for å fastsette mer presise
                        rammebetingelser for reindriften for å sikre en
                        bærekraftig utvikling. Departementet vil
                        framheve at stabile rammebetingelser er en
                        nødvendig forutsetning for en bærekraftig
                        reindrift. Fastsetting av grenser mellom
                        reinbeiteområder, distrikter og siidaområder er
                        en sentral del av dette arbeidet. Dette
                        arbeidet er i gang, og vil være et viktig
                        bidrag for å få balanse mellom reintall og
                        beiteressurser.</p>
    <p type="text">Reindriftsnæringen har stor
                        kunnskap om drifts- og beiteforhold, og dermed
                        forutsetninger for å vurdere hvor høyt
                        reintallet kan være i forhold til
                        ressursgrunnlaget. Det er imidlertid en del
                        forhold som i enkelte områder kan gripe inn og
                        forstyrre naturgitte tilpasningsmønstre. Dette
                        må forstås med utgangspunkt i kombinasjonen av
                        kollektive rettigheter, uavklarte
                        grenseforhold, et historisk høyt antall
                        utøvere, stort etableringspress samt
                        kostnadsstrukturen i næringen. I tillegg er
                        reindriftsnæringen også en moderne næring som
                        anvender den teknologien som til en hver tid er
                        tilgjengelig og fornuftig å bruke. Det vil
                        derfor være behov for visse kontrollordninger,
                        samt å legge inn sikkerhetsventiler i loven for
                        å fange opp de tilfeller hvor det indre
                        selvstyret ikke fungerer som forutsatt. En
                        utfordring blir å finne den rette balansen
                        mellom intern og offentlig styring. Reglene må
                        også utformes slik at hensynet til den enkeltes
                        rettssikkerhet blir ivaretatt på en
                        tilfredsstillende måte.</p>
    <p type="text">Når det gjelder forutsetningen
                        om at mange skal kunne eie rein, påpeker
                        <em type="italic">Fylkesmannen i Finnmark</em> og
                        <em type="italic">Reindriftssjefen</em> at dette
                        kan være med på å øke presset på ressursene og
                        svekke grunnlaget for en økologisk og økonomisk
                        bærekraftig reindrift.</p>
    <p type="text"><em type="italic">Departementet</em>
                        ser det slik at reindriften i utgangspunktet må
                        ta stilling til slike strukturelle spørsmål. En
                        grunnleggende forutsetning er imidlertid at
                        dette ikke kommer i konflikt med de overordnede
                        målsettinger om at reindriften skal være
                        økologisk og økonomisk bærekraftig. At
                        reindriftsutøvelsen må tilpasses
                        naturgrunnlaget, er et selvfølgelig
                        utgangspunkt. Videre skal reindriften, etter
                        departementets oppfatning, fortsatt være en
                        næring. Den må kunne vise til produksjon og
                        verdiskaping. Dersom det blir for mange utøvere
                        i næringen, vil det svekke lønnsomheten. Dette
                        skyldes ikke minst at kostnadsstrukturen i
                        reindriften krever en viss størrelse på
                        driftsenheten for at den skal bli lønnsom. Uten
                        et solid økonomisk fundament, vil reindriften
                        langt på vei miste innhold og konsistens, og
                        dermed også bidra til at det faktiske
                        grunnlaget for den særlige beskyttelse
                        reindriften og samiske kultur har, svekkes.
                        Etter departementets syn vil mange av de
                        momentene som vanskeliggjør fastsettelsen av
                        reintallet, også gjøre seg gjeldende når det
                        gjelder antallet utøvere i næringen. Det er
                        derfor nødvendig å legge opp til
                        kontrollrutiner som kan sikre at ikke næringen
                        totalt sett får en tilpasning som svekker
                        lønnsomheten. Det vises til drøftelsene
                        nedenfor.</p>
    <section>
      <p type="title">8.4 Lovens formål</p>
    </section>
    <p type="text">Utvalgets forslag til
                        formålsbestemmelse er i hovedsak en
                        videreføring av formålsbestemmelsen i
                        1978-loven § 1. På bakgrunn av at
                        reindriftsloven i første rekke gir regler om
                        samisk reindrift, har utvalget foreslått at det
                        foretas en oppdeling av formålsparagrafen, slik
                        at utkastet § 1-1 gjelder lovens formål
                        innenfor det samiske reinbeiteområdet og
                        § 1-3 reindrift ellers i landet. Ved en
                        slik oppdeling får man etter utvalgets
                        oppfatning også klarere frem at loven skal
                        legge forholdene til rette for samisk reindrift
                        i samsvar med Grunnloven § 110 a og Norges
                        internasjonale forpliktelser, jf. <em type="italic">første ledd</em> . Ordlyden er imidlertid
                        foreslått noe endret for å gjøre den klarere og
                        mer i samsvar med hva slags regler loven
                        faktisk inneholder. Det er videre inntatt en
                        henvisning til menneskerettsloven av
                        21. mai 1999 nr. 30.</p>
    <p type="text">En del av høringsinstansene
                        påpeker at forholdet til øvrige
                        samfunnsinteresser bør tydeliggjøres sterkere i
                        en formålsbestemmelse. Særlig er noen av
                        kommunene opptatt av dette hvor for eksempel
                        <em type="italic">Vadsø kommune</em> framhever at
                        forvaltningen av reindriften ofte har stor
                        betydning i forhold til øvrige
                        samfunnsinteresser, og at forhold som en i
                        utgangspunktet antar vil være et internt
                        anliggende for reindriften kan vise seg å ha
                        betydning for samfunnet omkring. <em type="italic">Norges Bondelag</em> er kritisk til at
                        lovutvalget fremmer forslag i § 1-1 som
                        innebærer at det vil dreie seg om en ny
                        formålsparagraf hvor reindriften som samisk
                        næring gis en eksklusiv og selvstendig
                        beskyttelse. Slike spørsmål hører etter
                        Bondelagets oppfatning under Samerettsutvalget.
                        <em type="italic">Olje</em> - <em type="italic">og
                        energidepartementet</em> mener bestemmelsen
                        framstår som unødig vidløftig, og at henvisning
                        til Grunnloven § 110 a og folkerettens regler
                        ikke bør inntas.</p>
    <p type="text"><em type="italic">Advokatforeningen</em> gir uttrykk for at
                        bestemmelsen bør omarbeides og strammes inn
                        slik at den ikke virker som en
                        reservedelsbestemmelse for
                        uhensiktsmessige/manglende bestemmelser i
                        utkastet.</p>
    <p type="text"><em type="italic">Sametinget</em>
                        har foreslått at følgende tas inn i
                        formålsbestemmelsen:</p>
    <p type="text">«Myndighetene skal legge til
                        rette for at reindriftsnæring kan utøves i
                        overensstemmelse med samiske rettsoppfatninger
                        og arbeidsmåter.»</p>
    <p type="text"><em type="italic">Departementet</em>
                        ser det som riktig og nødvendig at hensynet til
                        øvrige samfunnsinteresser synliggjøres i en
                        formålsbestemmelse. Den tilsvarende bestemmelse
                        i dagens lov gjør det, og departementet ser
                        ikke noen grunn til å endre dette. Reindriften
                        er en del av det norske samfunnet. Samisk
                        reindrift skal bevares som et viktig grunnlag
                        for samisk kultur og samfunnsliv til gagn for
                        reindriften selv og samfunnet for øvrig. For
                        øvrig kan ikke departementet se at utvalgets
                        forslag til formålsbestemmelse innebærer
                        realitetsendringer i forhold til det som følger
                        av dagens lov, og ulovfestet rett når det
                        gjelder rettsgrunnlaget. Om rettsgrunnlaget, se
                        nedenfor.</p>
    <p type="text">Departementet er imidlertid av
                        den oppfatning, og som noen av
                        høringsinstansene påpeker, at
                        formålsbestemmelsen både slik den er i dagens
                        lov og i utkastet, er lang og vidløftig.
                        Departementet har derfor i sitt utkast forsøkt
                        å utforme en helt ny og kortfattet bestemmelse
                        uten at noen endring i meningsinnholdet er
                        tilsiktet. Departementet mener også at de
                        intensjoner som ligger bak Sametingets forslag
                        om tillegg i formålsbestemmelsen blir ivaretatt
                        gjennom disse formuleringer. Det vises til
                        merknadene til bestemmelsen i kapittel 10.</p>
    <p type="text">Etter departementets syn bør
                        forholdet til folkeretten tas ut av
                        formålsbestemmelsen og omtales i en egen
                        bestemmelse, jf. § 3. Det vises til merknadene
                        til § 3 vedrørende ulikheter i oppfatningen
                        mellom konsultasjonspartene når det gjelder
                        formuleringen om tolkningsprinsipper i
                        forholdet mellom ILO-konvensjonen nr. 169 og
                        reindrifts­loven.</p>
    <p type="text">I formålsparagrafen er det tatt
                        inn en bestemmelse om reindriftens arealer. Det
                        vises til omtalen i kapittel 8.5 og merknadene
                        til § 1.</p>
    <p type="text">Departementets utkast har ikke
                        en egen formålsparagraf for reindrift utenfor
                        det samiske reinbeiteområdet slik som foreslått
                        av utvalget. Bestemmelsen er tatt inn som
                        tredje ledd i § 1.</p>
    <section>
      <p type="title">8.5 Reindriftens rettsgrunnlag og
                        ­reindriftens arealer</p>
    </section>
    <p type="text">En vurdering av spørsmål
                        vedrørende reindriftens rettsgrunnlag har
                        ligget utenfor utvalgets mandat. Utvalget har
                        imidlertid foreslått at loven gir uttrykk for
                        det som er fastslått i rettspraksis, at
                        reindriften har sitt grunnlag i rettsstiftende
                        bruk. Det vises til § 1-1 tredje ledd og §
                        1-2 i utvalgets forslag.</p>
    <p type="text"><em type="italic">Regjeringsadvokaten</em> reiser spørsmål
                        om betydningen og hensiktsmessigheten av slike
                        bestemmelser. Det anføres at bestemmelsene
                        reelt sett kan bidra til å skape usikkerhet ved
                        at det kan synes som om reindriftsnæringen
                        etter disse bestemmelser skal kunne ha
                        rettigheter som ikke framgår av loven.
                        <em type="italic">Advokatforeningen</em> har tatt
                        opp utvalgets begrepsbruk. I § 1-1 brukes
                        uttrykket alders tids bruk. I § 1-2 brukes
                        uttrykket fra gammel tid <em type="italic">.</em> I
                        § 3-1 brukes uttrykket fra gammelt av. Det
                        påpekes at denne vekslingen skjer uten nærmere
                        kommentarer med hensyn til innholdet av dem.
                        Det påpekes også at nyere Høyesterettspraksis
                        (Selbudommen Rt. 2001 s. 767 og Manndalendommen
                        Rt. 2001 s. 1229) nytter uttrykket alders tids
                        bruk.</p>
    <p type="text"><em type="italic">Sametinget</em>
                        gir også uttrykk for at begrepet alders tids
                        bruk bør inn i en slik bestemmelse.</p>
    <p type="text"><em type="italic">Departementet</em>
                        legger til grunn at det i dag er anerkjent i
                        norsk rett at reindriften har sitt selvstendige
                        rettsgrunnlag uavhengig av loven basert på den
                        bruk som har vært utøvd i de områder reindrift
                        har foregått. Dette er fastslått i
                        rettspraksis, senest i Selbudommen nevnt
                        ovenfor. Departementet er enig med utvalget i
                        at en bestemmelse med et slikt innhold,
                        uttrykkelig bør inntas i loven slik at det ikke
                        oppstår tvil om dette prinsippet.</p>
    <p type="text">Når det gjelder
                        Regjeringsadvokatens anførsel, vil
                        departementet framheve at loven ikke
                        konstituerer reindriftsretten, men gir en
                        nærmere beskrivelse av innholdet i disse
                        rettighetene. Videre gir loven grunnlag for en
                        regulering og styring av utøvelsen på
                        tilsvarende måte som for andre rettigheter av
                        opprinnelig karakter, for eksempel
                        eiendomsretten eller allmenningsrettighetene.
                        Dette kan ikke være til hinder for at
                        driftsgrupper innen reindriften kan ha hevdet
                        særskilte rettigheter utover det som følger av
                        selve loven. De alminnelige hevdsregler må
                        gjelde for reindriften på samme måte som for
                        andre.</p>
    <p type="text">Departementet er enig med
                        Advokatforeningen i at begrepsbruken så langt
                        det er mulig bør være konsekvent, og at
                        begrepet alders tids bruk er et uttrykk som
                        både er dekkende og innarbeidet. Når
                        lovutvalget i § 1-2 har brukt uttrykket fra
                        gammel tid, har dette sammenheng med at det var
                        det Samerettsutvalget foreslo i NOU 1997:4.
                        Lovutvalgets forslag har samme ordlyd som
                        Samerettsutvalgets forslag. I Finnmarksloven av
                        17. juni 2005 nyttes imidlertid nå begrepet
                        alders tids bruk. Når det gjelder § 3-1 i
                        utvalgets forslag, mener departementet at
                        uttrykket <em type="italic">fra gammelt av</em>
                        representerer en distinksjon som kan være
                        hensiktsmessig. Den samiske reindriften
                        forutsettes å finne sted der hvor reindrift fra
                        gammelt av har foregått. Om vilkårene for
                        etablering av reindriftsrett gjennom alders
                        tids bruk foreligger, må det bli opp til
                        domstolene å avgjøre ved eventuell tvist om
                        dette. For øvrig er bestemmelsene her noe
                        omredigert i forhold til utvalgets forslag.</p>
    <p type="text">Utvalget har også i en del
                        sammenhenger ellers kommet inn på
                        rettighetsmessige spørsmål og gitt uttrykk for
                        sitt syn. Departementet har tatt dette til
                        etterretning, og ikke foretatt noen nærmere
                        vurdering av disse problemstillingene i denne
                        proposisjonen.</p>
    <p type="text">Sametinget har for øvrig
                        foreslått følgende generelle bestemmelse i
                        loven:</p>
    <p type="text">«Ved utøvelse av offentlig
                        myndighet etter annen lovgivning skal
                        myndighetene ta hensyn til nødvendigheten av
                        vern av samisk reindrift som grunnlag for
                        samisk kultur og samfunnsliv.»</p>
    <p type="text">Departementet viser til at det
                        er foreslått følgende formulering i lovens
                        formålsparagraf, § 1 annet ledd:</p>
    <p type="text">«Ansvaret for sikring av
                        arealene påhviler både innehavere av
                        reindriftsretten, øvrige rettighetshavere og
                        myndighetene.»</p>
    <p type="text">Dette er nytt i forhold til
                        utvalgets forslag. Etter departementets syn er
                        det den norske stat som er forpliktet, men som
                        gjennom lover, forskrifter og retningslinjer må
                        sørge for at hensynet til reindriften blir
                        ivaretatt også av kommuner og fylkeskommuner.
                        Regjeringen er innstilt på å følge dette opp så
                        langt som mulig.</p>
    <p type="text">Både Sametingets flertall og NRL
                        har foreslått at det etter ovennevnte
                        formulering tilføyes følgende: «I tillegg har
                        myndighetene et særskilt ansvar for å ivareta
                        og sikre reindriftens arealer». Etter
                        departementets syn er denne tilføyelsen
                        overflødig, og kan dessuten svekke det ansvar
                        som påhviler rettighetshaverne.</p>
    <p type="text">Det er en stor utfordring å
                        skape forståelse for reindriftens arealbehov og
                        de konsekvenser ulike tiltak kan få i forhold
                        til reindriften. Bedre forståelse skapes bl.a.
                        gjennom kommunikasjon med berørte interesser,
                        det være seg både offentlige og private
                        interesser. Videre er det sentralt at ulike
                        inngreps virkning innenfor reinbeiteland blir
                        dokumentert gjennom forskning. Departementet
                        ønsker å prioritere dette området i tiden
                        fremover.</p>
    <p type="text">Regjeringen vil arbeide videre
                        med å sikre reindriftens arealer bedre.
                        Arealpolitikken er under kontinuerlig
                        utvikling. I utvikling av lover og forskrifter
                        som styrer arealbruken, er det viktig at
                        reindriftens interesser og behov blir
                        synliggjort og ivaretatt. Dette er særlig
                        viktig i forbindelse med den pågående
                        revisjonen av plan- og bygningsloven. I
                        arbeidet med en bedre sikring av reindriftens
                        arealer, vil Regjeringen sette i verk prosesser
                        der også andre samfunnssektorer vil bli trukket
                        inn. Etter Regjeringens vurdering er dette
                        sentralt for at ulike interesser og hensyn kan
                        bli veid mot hverandre. Det pågående arbeidet
                        som er satt i gang for oppfølging av
                        ekspropriasjonssøknadene for Aursunden og
                        Korssjøfjellet, er et konkret eksempel på
                        hvordan slike prosesser kan legges opp.</p>
    <p type="text">I løpet av de siste årene har
                        det skjedd en utvikling med frivillig avståelse
                        av reindriftsrettigheter mot vederlag. Dette
                        har spesielt skjedd i tilknytning til utbygging
                        av vindmølleparker der distrikter har inngått
                        privatrettslige avtaler med utbygger. Avtalenes
                        innhold er ofte ikke kjent for andre enn
                        avtalepartene, herunder den pris som oppnås. I
                        den forbindelse reiser det seg flere
                        problemstillinger. For det første er det et
                        spørsmål om hvem som har kompetanse til å inngå
                        avtaler med bindende virkning for øvrige
                        reindriftsberettigede som blir berørt. Hvilket
                        kollektivt beslutningsnivå har kompetanse til å
                        inngå en slik bindende avtale: siidaen,
                        distriktet eller området? For det andre er det
                        et spørsmål om forvaltningen av de midler som
                        tilføres reindriften gjennom avtalen. Her har
                        det hersket en del uklarheter, bl.a. om disse
                        midlene skal inngå i reindriftsfondet.</p>
    <p type="text">Departementet konstaterer at
                        spørsmålet om kompetanse til å inngå slike
                        avtaler både er lite utredet og rettslig
                        komplisert. Det vil derfor bli tatt initiativ
                        til å få denne problemstillingen nærmere
                        utredet.</p>
    <p type="text">Når det gjelder bruken av slike
                        avtalemidler, har det vært en del uklarheter om
                        hvorvidt slike midler skal inn på
                        reindriftsfondet på samme måte som midler som
                        tilføres distriktet gjennom ekspropriasjon.
                        Etter departementets vurdering er det naturlig
                        at også midler som tilfaller distriktet eller
                        siidaen gjennom avtaler skal inn på
                        reindriftsfondet. Dette er også i tråd med
                        formålet med reindriftsfondet. Det er
                        imidlertid behov for å få dette klarere
                        presisert i reglene for reindriftsfondet. Det
                        vises i den forbindelse til § 47 og merknadene
                        til denne bestemmelsen i kapittel 10.</p>
    <section>
      <p type="title">8.6 Retten til å eie rein</p>
    </section>
    <p type="text">Utvalget legger til grunn at
                        bare personer av samisk ætt, og som har rett
                        til reinmerke, skal kunne eie rein innenfor det
                        samiske reinbeiteområdet, jf. utvalgets forslag
                        §§ 4-1 og 7-3. Dette innebærer at man, foruten
                        å være av samisk ætt, ved lovens ikrafttreden
                        må ha hatt reindrift som hovednæring i samsvar
                        med 1978-loven, eller at foreldre eller
                        besteforeldre har hatt reindrift som
                        hovednæring. Videre må reinen inngå i
                        siidaandel eller sideordnet
                        rekrutteringsandel.</p>
    <p type="text">Utvalget forutsetter at dette
                        skal gjelde alle eierformer for rein, også for
                        eksempel hold av rein på inngjerdet innmark
                        eller når en dyrepark har rein til framvisning.
                        Slikt hold av rein har etter dagens lov ikke
                        vært ansett som reindrift, og dermed ikke
                        kommet inn under reindriftslovens bestemmelser.
                        Utvalgets forslag innebærer dermed en
                        skjerpelse av adgangen til å ha rein, og er
                        begrunnet med et ønske om å skape klarhet og å
                        sikre at hold av rein har sin tilknytning til
                        samisk reindrift. Utvalget foreslår imidlertid
                        at det skal være en adgang til å gjøre unntak
                        fra bestemmelsene dersom særlige grunner
                        foreligger, jf. § 4-1 tredje ledd. Utvalget
                        forutsetter at man bør være varsom med å nekte
                        dispensasjon i forhold til personer som i dag
                        eier rein uten å komme i konflikt med loven,
                        men som ikke vil ha en slik adgang etter ny
                        lov.</p>
    <p type="text">Det har under høringen ikke
                        framkommet vesentlige innvendinger imot
                        dette.</p>
    <p type="text"><em type="italic">Departementet</em>
                        slutter seg til utvalgets forslag. Det er behov
                        for klare regler, og etter 1978-loven har det
                        stadig oppstått spørsmål om hvilke former for
                        hold av rein som faller henholdsvis utenfor
                        eller innenfor lovens system. Som utvalget,
                        forutsetter departementet at man bør være
                        varsom med å nekte dispensasjon i forhold til
                        personer som i dag eier rein uten å komme i
                        konflikt med loven, men som ikke vil ha en slik
                        adgang etter ny lov. Etter departementets syn
                        er reindriften helt øst i Finnmark, hvor det er
                        reist spørsmål om vilkårene i § 3 første ledd i
                        dagens lov er oppfylt, et tilfelle som naturlig
                        faller inn under de formål som en
                        unntaksbestemmelse skal fange opp. For øvrig
                        forutsettes unntaksbestemmelsen bare å få
                        anvendelse som en sikkerhetsventil i særskilte
                        tilfeller. Til forskjell fra utvalgets forslag,
                        legges myndigheten til å dispensere til
                        reindriftsstyret. Dette gjøres for å få en så
                        ensartet praksis som mulig.</p>
    <p type="text">Det har i forbindelse med
                        konsultasjonene vært reist spørsmål i
                        tilknytning til det tidligere verdesystemet, og
                        om slike ordninger kan etableres gjennom
                        unntaksbestemmelsen. Etter 1933-loven var det
                        ikke uvanlig med et slikt system. Verdesystemet
                        innebar at fastboende eide noen rein, kalt
                        sytingsrein, som ble voktet innenfor flokken
                        til en reindriftssame. Sametingets flertall
                        presiserer i sitt vedtak at de forutsetter at
                        verdesystemet omfattes av denne
                        unntaksbestemmelsen.</p>
    <p type="text">Utvalget konstaterte for sin del
                        at denne adgangen opphørte gjennom
                        ikrafttredelsen av 1978-loven. Det er ingen
                        ting som tyder på at utvalget hadde noen
                        gjeninnføring av verdesystemet i tankene.</p>
    <p type="text">Departementet presiserer at
                        adgangen til dispensasjon ikke skal innebære
                        noen åpning for en reetablering av
                        verdeliknende forhold. Dette er et spørsmål som
                        eventuelt må bli gjenstand for en grundig
                        vurdering, og som ikke faller innenfor denne
                        revisjon.</p>
    <p type="text">Et annet spørsmål som reiser seg
                        i denne forbindelse, er hvem som kan ha rein i
                        siidaandel/sideordnet rekrutteringsandel, jf.
                        utvalgets forslag § 4-1 annet ledd og utkastet
                        § 9 annet ledd. Etter hovedregelen kan man ikke
                        eie rein uten at den inngår i
                        siidaandel/sideordnet rekrutteringsandel.</p>
    <p type="text">Utvalget har, i samsvar med
                        dagens lov, lagt opp til at det er en nærmere
                        angitt slektskapskrets som kan ha rein i
                        siidaandel, jf. § 4 annet ledd i 1978-loven og
                        § 4-9 i utvalgets forslag. Utvalget har vurdert
                        å ikke ha andre begrensninger for å eie rein
                        enn kravet om reinmerke i § 7-3. Imidlertid
                        konkluderte utvalget med at det med en så vid
                        personkrets kunne være vanskelig for lederen å
                        motstå press fra andre om å ha rein i
                        siidaandelen. Det måtte etter utvalgets syn
                        også gis regler for hvem av reineierne som
                        skulle ha reindriftsrettigheter. Alle kan etter
                        utvalgets oppfatning ikke ha slike
                        rettigheter.</p>
    <p type="text"><em type="italic">Reindriftssjefen</em> har gitt uttrykk for
                        at loven ikke bør ha en slik konkret angivelse
                        av hvem som skal kunne ha rein i en ansvarlig
                        enhet. På den måten vil lederen i større grad
                        bevisstgjøres med hensyn til hvor mange
                        vedkommende tar inn i enheten. <em type="italic">Sametinget</em> ser heller ikke behov for
                        en slik begrensning. Spørsmålet har også vært
                        oppe under konsultasjonene. Der gikk både
                        Sametinget og NRL inn for en endring som
                        medfører at det ikke konkret angis hvem som
                        skal kunne ha rein i en ansvarlig enhet.</p>
    <p type="text"><em type="italic">Departementet</em>
                        ser at det kan reises spørsmål om en slik
                        avgrensning er hensiktsmessig. En adgang til å
                        eie rein for en nærmere angitt krets slik både
                        dagens lov og utvalgets forslag gir anvisning
                        på, kan fort bli betraktet som en rettighet.
                        Selv om det formelt ikke er slik, kan det rent
                        faktisk være vanskelig for innehaver av
                        ansvarlig enhet å nekte disse tilhold i
                        enheten.</p>
    <p type="text">Departementet er kommet til at
                        en slik begrensning av personkretsen ikke
                        lenger bør opprettholdes. Det kan også pekes på
                        at utkastet § 10 annet ledd uttrykkelig
                        tydeliggjør at ansvarlig leder bestemmer hvem
                        som får eie rein i andelen og vedkommendes
                        reintall. Gjennom dette forutsettes det at
                        innehaver av siidaandel under enhver
                        omstendighet har et bevisst og reflektert
                        forhold til hvem som tas inn i siidaandelen.
                        Etter dette legger departementet til grunn at
                        det ikke er behov for særskilte regler om hvem
                        som skal kunne utøve reindriftsrett.</p>
    <p type="text">Utvalget har i § 4-2 foreslått
                        at det bare er innehaver av siidaandel som må
                        være bosatt i Norge. Andre skal kunne eie rein
                        uten å være bosatt her.</p>
    <p type="text">Det har i høringen ikke
                        framkommet vesentlige innvendinger imot
                        dette.</p>
    <p type="text"><em type="italic">Departementet</em>
                        er enig i at bosattkravet bare skal gjelde for
                        innehaveren av andelen. Det er i forhold til
                        han eller henne at formelle eller praktiske
                        hensyn gjør dette nødvendig. Dette gir grunnlag
                        for fleksibilitet for eksempel når det gjelder
                        innehaverens barn. Som utvalget peker på, er
                        etablering på tvers av landegrensene ikke
                        uvanlig, og bosetting for eksempel i Sverige
                        bør ikke være til hinder for at man fortsatt
                        kan eie rein i foreldrenes flokk i Norge.</p>
    <section>
      <p type="title">8.7 Siida</p>
    </section>
    <p type="text">Et viktig forhold for utvalget
                        har vært å gi siidaen en plass i loven. De
                        fleste høringsinstanser stiller seg i
                        utgangspunktet positive til at siidaen gis en
                        framtredende rolle i lovgivningssammenheng.
                        <em type="italic">Norske Reindriftsamers
                        Landsforbund</em> er fornøyd med at
                        siidabegrepet er foreslått som grunnbegrep. Det
                        påpekes imidlertid at det som fortsatt mangler
                        er benevnelser på grunnpilaren som en
                        familiedrift er bygget rundt – siiddaisit.
                        <em type="italic">Fylkesmannen i Finnmark</em>
                        framhever at siidaens rolle utad er uklar, og
                        at det er spørsmål om hvor langt man kan gå i å
                        lovfeste regler for organiseringen av slike
                        privatrettslige arbeidsfellesskap. <em type="italic">Områdestyret i Nordland</em> påpeker at
                        siidaens vekslende og uformelle struktur
                        vanskelig kan formaliseres. <em type="italic">Regjeringsadvokaten</em> gir uttrykk for
                        at lovforslaget på disse punkter kan innebære
                        økt fokus på privatisering og eksklusive
                        rettigheter som igjen vil kunne føre til økte
                        stridigheter internt. <em type="italic">Reindriftssjefen</em> reiser spørsmål om
                        hvordan den enkelte siidas areal nærmere skal
                        defineres, og gir uttrykk for at loven burde
                        inneholde føringer på hvordan dette skal
                        skje.</p>
    <p type="text">Etter <em type="italic">departementets</em> syn kan det ikke være
                        tvilsomt at siidaen i dag er et viktig element
                        i reindriftssamfunnet. Dette tilsier en sentral
                        plass også i lovgivningssammenheng.
                        Departementet viser til utvalgets omfattende
                        redegjørelse i kapittel 9 for siidaen som
                        begrep og dens betydning sosialt, arbeidsmessig
                        og organisatorisk. Det vises også til NOU
                        2001:34 <em type="italic">Samiske sedvaner og
                        rettsoppfatninger</em> del V <em type="italic">.</em> Som det framgår her, dreier siidaen
                        seg om slektskapsbaserte og svært fleksible
                        organisasjonsformer som innbefatter stor grad
                        av individuell autonomi og situasjonsbestemt
                        lederskap. Tilsvarende organisasjoner finnes i
                        andre arktiske befolkninger, og de har sin
                        naturlige forklaring i at svært skiftende klima
                        og ressurstilgang nødvendiggjør avpasning av
                        gruppestørrelser etter års­syklus.</p>
    <p type="text">Dette innebærer imidlertid
                        utfordringer når de lovgivningsmessige rammer
                        skal fastlegges. For at et begrep skal kunne ha
                        rettslig betydning, må det blant annet ha et
                        innhold som i tilstrekkelig grad er presist.
                        Siidaen må altså la seg definere på en slik
                        måte at den kan danne basis for rettslige
                        konstruksjoner. Samtidig skal fleksibiliteten i
                        størst mulig grad beholdes.</p>
    <p type="text">Etter departementets syn vil det
                        ut fra definisjonen av siida være klart hvem
                        som utgjør personkretsen i siidaen. Siidaen
                        selv vil ha en oppfatning om hvem som til
                        enhver tid inngår i det fellesskapet den
                        konkrete siidaen representerer. Det forutsettes
                        også at en siida utøver reindrift på bestemte
                        arealer. Som nevnt har det vært reist spørsmål
                        om hvordan dette areal skal avgrenses. Etter
                        departementets oppfatning ligger dette
                        implisitt i konstateringen av at det foreligger
                        en bestemt siida. Siidaen er knyttet til et
                        areal, og mangler arealet foreligger det i
                        prinsippet heller ingen siida. Erik Solem,
                        tidligere sorenskriver i Tana, skriver at det
                        blant reindriftssamene er klare oppfatninger om
                        beitetrakters tilhørighet til bestemte siidaer,
                        både hva gjelder vinter- og sommerbeitene, og
                        at det er en kontinuitet i dette ved at disse
                        går i arv. Departementet har ikke holdepunkter
                        for å anta at det ikke fortsatt er slik i
                        praksis. I de fleste sammenhenger må det
                        framstå som rimelig klart hvordan beitene
                        fordeler seg mellom de ulike driftsgrupper som
                        måtte eksistere, og en nærmere avklaring må
                        også finne sted gjennom fastsettingen av
                        reglene om beitebruk, jf. utkastet § 59. Når
                        det gjelder Regjeringsadvokatens anførsel om at
                        forslaget kan gi økt fokus på privatisering og
                        eksklusive rettigheter som igjen kan gi økte
                        stridigheter internt, er dette selvfølgelig en
                        mulighet man ikke kan se bort fra.
                        Departementet tror imidlertid at overføring av
                        ansvar og ryddige prosesser i stor grad vil
                        forebygge slike problemer. Departementet er på
                        det rene med at det for vår-, høst- og
                        vinterbeitene i Finnmark gjør seg gjeldende en
                        del særskilte problemstillinger, og som må
                        følges opp nærmere.</p>
    <p type="text">Når det gjelder spørsmål i
                        tilknytning til siidaens rettsevne/rettslige
                        handleevne og partsevne/prosessuelle
                        handleevne, har utvalget drøftet dette under
                        punkt 9.9.4 og det sies her:</p>
    <p type="text">«Det vanlige vil være at
                        forvaltningsvedtak retter seg mot en person
                        (fysisk eller juridisk). Slik vil det normalt
                        også være innen reindriftsnæringen.</p>
    <p type="text">Særlige spørsmål oppstår
                        imidlertid i forhold til siidaen, som etter
                        utvalgets forslag forutsettes å få en sentral
                        plass i loven, og det kan reises spørsmål om i
                        hvilken utstrekning fattede vedtak kan rette
                        seg mot den. I en større sammenheng blir det
                        spørsmål om siidaens rettsevne/rettslige
                        handleevne og partsevne/prosessuelle
                        handleevne.</p>
    <p type="text">I utvalgets forslag til ny
                        reindriftslov § 8-10 er siida definert
                        slik:</p>
    <p type="text">«Med siida forstås i denne lov
                        en geografisk og sosial gruppe av reineiere som
                        utøver reindrift i fellesskap på et bestemt
                        areal. Denne lov skiller mellom sommersiida og
                        vintersiida. En sommersiida utøver reindrift i
                        fellesskap i hovedsak på sommer- og
                        høstbeiteområdene. En vintersiida utøver
                        reindrift i fellesskap i hovedsak på
                        vinterbeite- og vårbeiteområdene.»</p>
    <p type="text">Det må trolig kunne legges til
                        grunn at siidaen i seg selv ikke uten videre
                        har rettsevne/rettslig handleevne. Det dreier
                        seg om et fellesskap som er forholdsvis løst
                        basert og normalt uten formell struktur. Etter
                        norsk rett kreves vanligvis noe mer for at en
                        slik sammenslutning skal kunne foreta rettslige
                        disposisjoner som binder de enkelte deltakerne.
                        I forhold til stiftelser og foreninger stilles
                        det krav om organisasjonsform, en viss struktur
                        og fasthet for at slike skal ha partsevne i
                        sivilprosessen. Dess fastere
                        organisasjonsstrukturen er, dess mer taler det
                        for partsevne. En formalisert
                        medlemsskapsordning vil likeledes være et
                        moment for partsevne. I Rt. 1988 side 1161 ble
                        det understreket at «partsevne» er et relativt
                        begrep, og at avgjørelsen av om partsevne
                        foreligger eller ikke, må treffes i forhold til
                        hva saken gjelder. I Rt. 2000 side 1578 ble det
                        for eksempel kort konstatert at en siidagruppe
                        måtte ha adgang til å fremme erstatningskrav
                        hvor det var klart at nettopp denne definerte
                        gruppen ble rammet av et inngrep.</p>
    <p type="text">I de ulike sammenhenger vil
                        siidaen kunne definere seg selv slik at det er
                        uttrykkelig klarlagt hvem som skal være
                        ansvarlig. I kontraktsforhold vil normalt dette
                        være en forutsetning, idet en avtalepart neppe
                        vil finne det tilfredsstillende å forholde seg
                        til en mer eller mindre løs og til dels
                        vekslende gruppe. Tilsvarende dersom den skal
                        søke om tillatelser, økonomiske tilskudd mv.,
                        jf. 1978-loven § 12 annet ledd om
                        godkjenning av gjerder og anlegg samt forskrift
                        om tilskudd til gjeterhytter og andre
                        reindriftsanlegg, jf. forskrift 17. juni
                        1999 om Reindriftens utviklingsfond kapittel 3.
                        Ansvarsforholdet må være entydig definert.</p>
    <p type="text">Vanskeligere vil det kunne være
                        ved for eksempel hytter og anlegg som er
                        oppført på siidaens område uten tillatelse,
                        eller ved pålegg om reintallsreduksjon. Hvem
                        skal et rivingspålegg rettes mot? Hvem skal et
                        vedtak om reintallsreduksjon rettes mot når det
                        er fastsatt et høyeste reintall for
                        siidaen?</p>
    <p type="text">Er det opprettet et styre for
                        siidaen, vil et pålegg om riving av anlegg
                        kunne rettes mot det. I utkastet er det
                        imidlertid ikke lagt opp til at siidastyre skal
                        være obligatorisk, jf. utkastet § 8-11.
                        Dersom ingen ansvarlig kan identifiseres, må
                        konsekvensen bli at riving uten videre kan
                        finne sted. I Ot. prp. nr. 28 (1994-95) er
                        det sagt følgende om dette:</p>
    <p type="text">«Vedtak om riving skal følge
                        forvaltningslovens regler, jf. ny § 35.
                        Før riving eller endring iverksettes skal
                        normalt eieren av anlegget gis en frist til
                        selv å fjerne det. Dersom det ikke kan fastslås
                        hvem som er eier, kan reindriftsagronomen sette
                        i verk fjerningen uten slik frist, jf.
                        forvaltningsloven § 16 tredje ledd.»</p>
    <p type="text">Ved reintallsreduksjon vil nok
                        et pålegg måtte rette seg mot den enkelte
                        reineier. Eiendomsretten til reinen er
                        individuell. Der hvor det er fastsatt et
                        høyeste reintall for den enkelte siidaandel, se
                        utkastet § 9-4 femte ledd, vil
                        reduksjonskravet gjelde det overskytende. Er
                        det ikke fastsatt noe slikt tall, må det skje
                        en forholdsmessig reduksjon i alle siidaandeler
                        i siidaen. Det vises for øvrig til utkastet
                        § 9-4.</p>
    <p type="text">I forbindelse med tvangsmulkt og
                        andre økonomiske sanksjoner, vil det kunne være
                        et problem dersom siidaen ikke har noen
                        eiendeler. Rettes mulkten/avgiften mot siidaen
                        som sådan, og ikke mot de enkelte reineiere i
                        siidaen, er det bare siidaens midler som kan
                        brukes til oppfyllelse av kravet. Dette kan
                        tale for å stille krav om (en form for)
                        siidakasse, jf. utkastet § 8-14.»</p>
    <p type="text">I og med at utvalget foreslår å
                        gi siidaen en mer sentral plass i den nye
                        reindriftsloven, ønsket departementet å vurdere
                        mer inngående muligheten for å gjøre siidaen
                        til det operative og juridiske styringsnivået i
                        reindriftsloven. På den bakgrunn ble det i
                        februar 2005 nedsatt en arbeidsgruppe som fikk
                        i oppdrag å vurdere disse forhold nærmere.
                        Gruppen avga sin rapport i januar 2006.
                        Arbeidet viste seg etter hvert å være både
                        omfattende og komplekst, noe som medførte at
                        det tok lengre tid enn forutsatt.</p>
    <p type="text">Gruppen har hatt som viktig
                        forutsetning for sine drøftelser at de regler
                        som eventuelt fastsettes ikke må medføre
                        unødvendige endringer av siidaen som et
                        praktisk arbeidsfellesskap. Gruppen har derfor
                        ikke sett det som ønskelig å gi detaljerte
                        regler om siidaens organisering mv i større
                        grad enn det som er nødvendig for at den skal
                        kunne utføre visse oppgaver og roller. Gruppen
                        anbefaler av den grunn heller ikke at siidaen
                        pålegges å organisere seg som et selskap eller
                        som andre kjente rettssubjekter. Gruppens
                        vurderinger og forslag er imidlertid at det bør
                        lovfestes at siidaen skal ha en fast
                        representant for at den i større grad enn i dag
                        skal få rettslig handleevne. Videre anbefales
                        det at siidaen gis anledning til å foreslå
                        hvordan en reduksjon av reintallet skal foretas
                        før eventuelt lovutvalgets bestemmelser om
                        reintallsreduksjon settes inn.</p>
    <p type="text">Departementet viser til
                        utvalgets og gruppens drøftelser, og kan ikke
                        se at det foreligger alvorlige innvendinger mot
                        at siidaen gis en plass i loven slik som
                        foreslått av utvalget. Departementet har
                        imidlertid forenklet noen av reglene om siidaen
                        på bakgrunn av utvalgets rapport samt innspill
                        fra Sametinget og NRL under
                        konsultasjonene.</p>
    <p type="text">Norske Reindriftsamers
                        Landsforbund har i sin høringsuttalelse tatt
                        opp spørsmålet om rollen til den såkalte
                        siidaisit. Denne er å betrakte som en husbond i
                        siidaen, og er ikke valgt, men er leder i kraft
                        av sin stilling som stor reineier eller som den
                        eldste eller mest innflytelsesrike på annen
                        måte. Departementet kan ikke se grunn til noen
                        formalisering av denne rollen i lovsammenheng.
                        Forslaget slik det foreligger, vil imidlertid
                        etter departementets syn ikke være til hinder
                        for en videreføring av de uformelle
                        strukturelle og institusjonelle elementene som
                        finnes i reindriftssamfunnet.</p>
    <section>
      <p type="title">8.8 Siidaandel</p>
    </section>
    <p type="text">Utvalget har foreslått innføring
                        av begrepet siidaandel. Med dette skal forstås
                        en familiegruppe som er en del av en siida, og
                        som driver reindrift under ledelse av en person
                        eller ektefeller/samboere i fellesskap.
                        Utvalget har funnet det nødvendig fortsatt å ha
                        en enhet med en ansvarlig leder for på en klar
                        måte kunne forankre driftsansvar i forhold til
                        andre reineiere, myndigheter og øvrige
                        samfunnsinteresser.</p>
    <p type="text">Høringsuttalelsene avspeiler
                        litt forskjellige oppfatninger.</p>
    <p type="text"><em type="italic">Advokatforeningen</em> slutter seg til
                        Karen Marie Eira Buljos særuttalelse hvor det
                        gis uttrykk for at begrepene siidaandel og
                        rekrutteringsandel er en form for
                        fornorskning.</p>
    <p type="text"><em type="italic">Departementet</em>
                        er enig i utvalgets vurderinger. Det er
                        nødvendig å tydeliggjøre et driftsmessig
                        ansvarsforhold. Samtidig er det viktig å
                        tydeliggjøre forankringen i det fellesskapet
                        siidaen utgjør, noe som dagens
                        driftsenhetsbegrep ikke gjør. Det har vært en
                        utfordring for utvalget å finne et begrep som
                        skal være dekkende for de underliggende
                        realiteter og fungere rettsteknisk. Et
                        mindretall i utvalget foreslo <em type="italic">bearadoallo</em> og definerer dette på
                        samme måte som flertallet definerer siidaandel.
                        Flertallet var enig i at det er en parallell,
                        men kom til at det kunne gi uriktige
                        assosiasjoner i forhold til de regler som
                        utvalget foreslår når det gjelder nyetablering
                        innenfor siidaen (se nedenfor). Poenget er å
                        framheve med tydelighet det forhold at det her
                        er tale om en del av en siida. Departementet
                        slutter seg på den bakgrunn til utvalgets
                        forslag om å bruke begrepet siidaandel. På
                        bakgrunn av innspill under konsultasjonene, har
                        imidlertid departementet valgt å presisere at
                        det med en siidaandel, i tillegg til
                        familiegruppe, også forstås en enkeltperson som
                        del av en siida.</p>
    <section>
      <p type="title">8.9 Etablering av
                        siidaandel</p>
    </section>
    <p type="text">Etter utvalgets forslag skal
                        ansvarlige ledere av siidaandeler ved
                        enstemmighet kunne beslutte at det skal
                        etableres en ny siidaandel i siidaen under
                        ledelse av en utpekt person som er myndig og
                        fyller lovens generelle krav. Denne adgangen
                        gjelder i første rekke i sommersiidaen, idet
                        det er en forutsetning for etablering av ny
                        siidaandel at det er fastsatt øvre reintall for
                        siidaen. For sommersiidaen <em type="italic">skal</em> det i henhold til bruksreglene
                        fastsettes høyeste reintall, jf. §§ 9-1 og 9-4
                        i utvalgets forslag. Er det også fastsatt
                        høyeste reintall for vintersiidaen, kan lederne
                        for siidaandelene innenfor denne siidaen bli
                        enige om opprettelse av ny siidaandel.</p>
    <p type="text">Selv om reintallet forutsettes
                        holdt innenfor det øvre reintall som er bestemt
                        for siidaen, uttrykker enkelte høringsinstanser
                        bekymring for at ordningen kan være
                        reintallsdrivende der hvor et sterkt
                        etableringspress gjør seg gjeldende. <em type="italic">Fylkesmannen i Finnmark</em> påpeker at i
                        siidaer med mange unge som ønsker å etablere
                        seg i reindriften, vil det være et betydelig
                        sosialt press for å opprette nye andeler, noe
                        som kan føre til overetablering og redusert
                        avkastning for alle. For å sikre økologisk og
                        økonomisk bærekraft bør det etter fylkesmannens
                        mening opprettholdes en form for
                        etableringskontroll. <em type="italic">Reindriftssjefen</em> uttrykker på
                        tilsvarende måte bekymring for at det kan finne
                        sted en overetablering med reintallspress til
                        følge.</p>
    <p type="text">Andre ser det ikke slik. Blant
                        annet gir <em type="italic">Ytre Troms
                        Reinsamelag</em> uttrykk for at ingen ansvarlig
                        siida vil være interessert i å utarme egne
                        beiteressurser. <em type="italic">Reindriftsstyret</em> påpeker at nye
                        siidaandeler ikke kan opprettes før høyeste
                        reintall for siidaen er fastsatt. Opprettelse
                        av nye siidaandeler forutsetter enighet og
                        enstemmighet, samt at reintallet må holdes
                        innenfor det reintallet som er bestemt for
                        siidaen. Reindriftsstyret legger også til grunn
                        at reineierne neppe har noe ønske om å fordele
                        knappe goder som reintall på for mange.</p>
    <p type="text"><em type="italic">Departementet</em>
                        vil påpeke at dette er vanskelige spørsmål.
                        Etter departementets syn bør imidlertid det
                        naturlige utgangspunkt være at reindriften selv
                        regulerer tilgangen til næringen. Dessuten vil
                        det etter departementets syn i de fleste
                        tilfeller ligge en effektiv begrensning i
                        kravet om enstemmighet. En forutsetning er
                        likevel at det er fastsatt ytre
                        rammebetingelser for reindriften i form av et
                        øvre reintall for siidaen. Departementet
                        slutter seg dermed til utvalgets forslag på
                        dette punkt.</p>
    <p type="text">Etter utvalgets forslag skal
                        områdestyret ved etablering av ny siidaandel
                        kontrollere at de formelle vilkår er oppfylt.
                        Etter departementets syn bør områdestyret også
                        foreta en prøving av om etableringen svekker
                        grunnlaget for en bærekraftig reindrift i
                        siidaen. I tråd med utvalgets mindretall
                        foreslås også en adgang for områdestyret til å
                        nekte godkjenning der hvor det gjennomsnittlige
                        reintallet i siidaen etter en etablering vil
                        være mindre enn 250. Sametinget går inn for å
                        stryke dette vilkåret, og viser til at det er
                        andre forhold enn reintallet som bør ligge til
                        grunn ved etablering av ny siidaandel, f.eks.
                        en eventuell mangel på arbeidskraft i siidaaen.
                        Det vises for øvrig til merknadene til
                        bestemmelsen nedenfor.</p>
    <section>
      <p type="title">8.10 Sideordnet
                        rekrutteringsandel</p>
    </section>
    <p type="text">Dette forslaget fra
                        Reindriftslovutvalgets side representerer en
                        nyskaping og er begrunnet i behovet for
                        smidigere generasjonsoverganger. Det er
                        innehaveren av den enkelte siidaandel som alene
                        forutsettes å kunne bestemme om sideordnet
                        rekrutteringsandel skal opprettes dersom
                        vilkårene for øvrig er oppfylt.</p>
    <p type="text">De fleste høringsinstanser har
                        en positiv innfallsvinkel til denne ordning,
                        men fra noen påpekes det at også dette kan være
                        reintallsdrivende ved at presset i næringen
                        forsterkes ytterligere. <em type="italic">Områdestyret i Nordland</em> ser behovet
                        for å få til smidige generasjonsoverganger og
                        sikre rekrutteringen, men dette må likevel ikke
                        ramme fellesskapet på en urimelig måte. Det
                        anføres at forslaget innebærer en fare i så
                        henseende. Fellesskapet er utelukket fra å ta
                        beslutningen, men må bære konsekvensene. Det
                        bør derfor blant annet være en tidsbegrensning
                        for hvor lenge ordningen med sideordnet
                        rekrutteringsandel kan vare for den enkelte.
                        <em type="italic">Områdestyret for
                        Sør-Trøndelag/Hedmark</em> uttrykker skepsis mot
                        ordningen, og mener at det i hvert fall bør
                        være noe som det skal være opp til
                        distriktsstyret å bestemme gjennom
                        bruksreglene.</p>
    <p type="text"><em type="italic">Departementet</em>
                        har vært i betydelig tvil om dette spørsmålet.
                        Hovedinnvendingen er at en slik ordning kan
                        føre til et stort etableringspress som på sikt
                        både vil svekke den økonomiske lønnsomheten i
                        næringen, samt være reintallsdrivende. Det
                        vises her til de drøftinger som er foretatt
                        under kapittel 8.3 og 8.19. Samtidig ser man at
                        det kan være hensiktsmessig å få til en ordning
                        som legger grunnlag for smidigere
                        generasjonsoverganger. Det er viktig å kunne
                        planlegge overdragelse av driftsenhet, og
                        samtidig sikre kontinuitet, trygghet og status
                        i denne overgangsperioden. På den bakgrunn kan
                        departementet slutte seg til forslaget om å
                        etablere slike rekrutteringsandeler, men det må
                        settes langt klarere vilkår for en slik
                        etablering enn det utvalget foreslår. Etter
                        departementets oppfatning bør det være en
                        forutsetning at det blir fastsatt et høyeste
                        reintall som den ordinære og sideordnede
                        andelen i sum må holde seg innenfor. Dette for
                        å unngå at etablering av sideordnet
                        rekrutteringsandel skjer på bekostning av de
                        øvrige siidaandelene. Departementet har vurdert
                        å la distriktsstyrene selv bestemme gjennom
                        bruksreglene om det skal være adgang til å
                        etablere sideordnet rekrutteringsandel. Blant
                        annet på bakgrunn av det som har framkommet
                        under konsultasjonene, har departementet ikke
                        funnet grunn til å forfølge dette videre.</p>
    <p type="text">Departementet foreslår at det
                        tilføyes et vilkår om at det ved etablering av
                        en slik andel inngås en avtale for overtakelse
                        av den ordinære siidaandelen. Både Sametinget
                        og NRL sluttet seg til denne tilføyelsen.</p>
    <p type="text">Utvalget har foreslått en nedre
                        aldersgrense på 50 år. Departementet ser det
                        som uhensiktsmessig med en slik aldersgrense.
                        Det kan ikke utelukkes at det kan være gode
                        grunner for å etablere sideordnet
                        rekrutteringsandel før fylte 50 år. Derimot bør
                        det gjelde en tidsbegrensning med hensyn til
                        hvor lenge en slik enhet kan bestå.
                        Departementet foreslår her 7 år. Formålet med
                        rekrutteringsandelene er å legge til rette for
                        smidige generasjons­overganger, og går man inn
                        på dette bør tidshorisonten for endelig
                        overtakelse ikke ligge for langt borte. Det
                        vises for øvrig til merknaden til
                        bestemmelsene. Sametinget og NRL har under
                        konsultasjonene sagt seg enige i at det settes
                        en tidsbegrensing.</p>
    <p type="text">Etter departementets syn er det
                        imidlertid ikke aktuelt å tilføre disse
                        sideordnede rekrutteringsandelene faste
                        tilskudd over reindriftsavtalen. Før den
                        ordinære siidaandelen overføres til lederen av
                        den sideordnede rekrutteringsandelen, vil det
                        kun være aktuelt å gi produksjonstilskudd.
                        Etter departementets vurdering er dette
                        nødvendig for at ikke ordningen skal medføre
                        utilsiktede tilpasninger. Det er også viktig å
                        ta hensyn til at en slik endring i
                        reindriftsloven ikke fører til at bevilgningene
                        over reindriftsavtalen økes. Dersom de nye
                        enhetene skal få tildelt faste tilskudd, vil
                        det svekke det økonomiske grunnlaget for de
                        ordinære siidaandelene.</p>
    <section>
      <p type="title">8.11 Samboerskap</p>
    </section>
    <p type="text">Utvalget har foreslått at
                        samboerskap på visse vilkår likestilles med
                        ekteskap. De fleste høringsinstanser slutter
                        seg til dette.</p>
    <p type="text"><em type="italic">Departementet</em>
                        ser det slik at det som en følge av den
                        generelle samfunnsmessige utvikling er riktig å
                        likestille samboerskap med ekteskap. Utvalget
                        har foreslått en varighet av samboerskapet på
                        fem år (§ 4-5 punkt 2 bokstav c). Departementet
                        foreslår her to år, noe som er i samsvar med
                        tilsvarende bestemmelse i
                        hustandsfellesskapsloven. Sametinget og NRL
                        sluttet seg til denne endringen.</p>
    <section>
      <p type="title">8.12 Likestillingsmessige
                        forhold</p>
    </section>
    <p type="text">I tilknytning til bestemmelsene
                        om siidaandel, sideordnet rekrutteringsandel
                        mv. reiser det seg en del likestillingsmessige
                        spørsmål. Utvalget har i § 4-5 foreslått en
                        egen bestemmelse om ektefelle/samboers
                        stilling.</p>
    <p type="text">Flere høringsinstanser er
                        opptatt av disse forhold. <em type="italic">Likestillingsombudet</em> sier blant annet
                        at man i dagens lovgivning har erfart at det
                        spesielt er gifte kvinner som diskrimineres.
                        Dette gjelder særlig i saker der kvinnen er den
                        av ektefellene som har egen driftsenhet. I
                        henhold til reindriftsloven § 4 annet ledd vil
                        en mann i denne situasjonen få avslag på en
                        eventuell søknad om å få overført en
                        driftsenhet til seg. Dersom mannen med dette
                        utgangspunktet skal få overført en driftsenhet
                        til seg, er eneste mulighet at ektefellene
                        skilles eller at kvinnen sier fra seg sin
                        driftsenhet. Reindrift er som nevnt et
                        mannsdominert yrke. Likestillingsombudet
                        framholder at dette kan medføre at kvinnene vil
                        kunne føle seg presset til å gi fra seg sin
                        driftsenhet, slik at mannen skal få mulighet
                        til å registrere en driftsenhet på seg.</p>
    <p type="text"><em type="italic">Reindriftsstyret</em> og <em type="italic">Reindriftssjefen</em> kommer i sine
                        uttalelser inn på de samme forhold, og
                        framhever at begge ektefeller/samboere må gis
                        adgang til å drive hver sin siidaandel.</p>
    <p type="text"><em type="italic">Departementet</em>
                        vil presisere at man her står overfor viktige
                        spørsmål. Dagens reindriftslov må anses som
                        kjønnsnøytral. Det samme gjelder utvalgets
                        forslag. Dette er imidlertid ikke tilstrekkelig
                        i et likestillingsperspektiv dersom
                        bestemmelsene i praksis motvirker likestilling
                        mellom kjønnene. Norge har ratifisert FNs
                        kvinnekonvensjon, og den er nå inkorporert i
                        norsk rett, jf. likestillingsloven § 1b.
                        Konvensjonen er det viktigste redskapet på
                        overnasjonalt plan i arbeidet for å bedre
                        kvinners stilling i alle deler av verden.
                        Statene som har ratifisert konvensjonen plikter
                        å innarbeide de enkelte artiklene i nasjonal
                        lovgivning og iverksette tiltak som sikrer
                        oppfølging i praksis. På mannsdominerte områder
                        kan det være et stort behov for synliggjøring
                        av kvinnekonvensjonen og de forpliktelser som
                        ligger i den. Departementet mener således det
                        er riktig og nødvendig at ektefelle/samboere
                        gis mulighet til å inneha hver sin selvstendige
                        enhet også under ekteskap/samboerskap selv om
                        dette kan representere vanskelige
                        problemstillinger i områder med stort
                        etableringspress. Sametinget og NRL støtter
                        endringen. Det vises for øvrig til merknadene
                        til § 13.</p>
    <section>
      <p type="title">8.13 Alminnelige regler om utøvelse av
                        reindrift</p>
    </section>
    <p type="text">Utvalget har foreslått et eget
                        kapittel som inneholder alminnelige regler om
                        utøvelse av reindrift. Det dreier seg her om en
                        lovfesting av regler for god
                        reindriftsskikk.</p>
    <p type="text">Det har i høringen ikke
                        framkommet sterke prinsipielle innvendinger mot
                        forslaget. <em type="italic">Sametinget</em>
                        uttrykker at det er fornøyd med at uskrevne
                        regler om god reindriftsskikk tas inn i
                        loven.</p>
    <p type="text">Derimot gjør det seg en
                        betydelig motstand gjeldende mot at begrepet
                        gjeting bringes inn, jf. § 6-2 i utvalgets
                        forslag. Det framheves at det framstår som lite
                        tidsmessig og kan gi gale assosiasjoner i
                        forhold til det som er bestemmelsens
                        formål.</p>
    <p type="text"><em type="italic">Departementet</em>
                        foreslår at uttrykket tilsyn isteden nyttes.
                        Dette er etter departementets syn et uttrykk
                        som gir fleksibilitet og er mer hensiktsmessig
                        i forhold til det som er formålet med en slik
                        bestemmelse, det vil si å unngå at vedkommendes
                        reindrift er unødig til skade og ulempe internt
                        eller i forhold til andre interesser. For øvrig
                        vil departementet påpeke at det gjennom
                        bruksreglene kan gis nærmere bestemmelser om de
                        forhold som dette kapittelet omhandler.</p>
    <section>
      <p type="title">8.14 Reinmerke</p>
    </section>
    <p type="text">Et registrert reinmerke
                        forteller hvem som er eier av rein. Det er
                        lange tradisjoner for å merke rein for å
                        identifisere eierskap til reinen. I lovverket
                        har merking av rein vært innarbeidet siden
                        lovene av 1888 og 1897.</p>
    <p type="text">Riksadvokat Kjerschow gir en
                        grundig utredning av merkesystemet innen
                        reindriften i sitt utkast til lov om reindrift
                        av juli 1922. I dette dokumentet drøfter han
                        ulike problemstillinger knyttet til
                        reinmerking, bl.a hvilken status reinmerke har.
                        Det legges til grunn at det er å betrakte som
                        en eiendom. Denne forståelsen har reineiere
                        fortsatt i dag, men nyere lovgiving setter
                        begrensninger for hvem et reinmerke kan
                        overføres til. Likevel er det system som
                        Kjerschow beskriver fortsatt i bruk.</p>
    <p type="text">Reindriftslovkomiteen, som avga
                        sin innstilling i 1966, drøfter muligheten for
                        forenkling av merkebestemmelsene, men
                        konkluderer med at det systemet man har i dag,
                        og som har utviklet seg over lang tid, virker
                        godt i praksis. Komiteen finner det derfor
                        riktig å beholde bestemmelsene fra
                        1933-loven.</p>
    <p type="text">Da Landbruksdepartementet la
                        frem forslag til ny reindriftslov (Ot.prp.nr. 9
                        (1976-77)), fant man det formålstjenlig å
                        begrense lovens bestemmelser om merking av rein
                        og om reinmerker til noen få
                        nøkkelbestemmelser. Samtidig ble det overlatt
                        til Kongen å gi de nødvendige utfyllende
                        bestemmelser av mer teknisk og praktisk
                        art.</p>
    <p type="text">Reindriftslovutvalget foreslo i
                        sin utredning å ta alle bestemmelser om merking
                        av rein inn i loven. Bestemmelsene er, med
                        enkelte endringer, en videreføring av
                        bestemmelsene i 1978-loven og
                        Landbruksdepartementets forskrifter om merking
                        av rein fastsatt 12. juni 1984. Bakgrunnen for
                        Reindriftslovutvalgets forslag er bl.a. at det
                        er knyttet sterke tradisjoner til reinmerke, og
                        at lovfesting synliggjør denne delen av
                        reindriftskulturen på en bedre måte.</p>
    <p type="text">I tillegg til at det er tatt inn
                        i loven bestemmelser som i dag finnes i
                        forskrift, er det foretatt noen endringer. I
                        utvalgets utkast § 7-3 er kravet om å være
                        bosatt i Norge for å ha rett til reinmerke
                        videreført ved en inkurie.</p>
    <p type="text"><em type="italic">Sør-Trøndelag og
                        Hedmark Reinsamelag</em> påpeker at det er store
                        variasjoner innen det samiske reinbeiteområdet
                        når det gjelder merking av rein, og ber om at
                        dette følges opp gjennom regionale tilpasninger
                        av merkereglene. Andre kommer også inn på
                        dette.</p>
    <p type="text">Som tidligere nevnt, har
                        departementet vurdert en mulighet for avvikende
                        bestemmelser ut fra regionale ulikheter, men er
                        kommet til at dette ikke er hensiktsmessig.</p>
    <p type="text">Kapittelet om reinmerking er noe
                        omredigert i forhold til utvalgets forslag. Det
                        vises til merknadene til de enkelte
                        bestemmelser.</p>
    <section>
      <p type="title">8.15 Distrikt og
                        distriktsstyring</p>
    </section>
    <p type="text">Utvalget foreslår at
                        distriktsordningen opprettholdes, men at
                        distriktsstyret rendyrkes som et privatrettslig
                        organ.</p>
    <p type="text">Høringsuttalelsene slutter i det
                        alt vesentlige opp om dette. Det påpekes
                        imidlertid blant annet fra <em type="italic">Reindriftssjefens</em> side at de
                        foreslåtte regler om distriktsstyring framstår
                        som forholdsvis kompliserte. Reindriftssjefen
                        gir også uttrykk for at en del av de oppgaver
                        distriktsstyret skal ha som privatrettslig
                        organ i realiteten er offentligrettslige. Det
                        reises også spørsmål om forholdet mellom
                        distriktsstyrets og årsmøtets myndighet.
                        <em type="italic">Sør-Trøndelag/Hedmark
                        reinsamelag</em> påpeker at årsmøtet etter
                        forslaget ikke vil være øverste
                        beslutningsorgan i distriktet, og at dette
                        aktualiserer problemstillinger i forhold til
                        demokrati og selvstyre innad i distriktet.
                        <em type="italic">Reindriftsstyrets</em> flertall
                        påpeker for sin del at dersom årsmøtet skal
                        kunne overprøve distriktsstyrets beslutninger,
                        vil det bety at det fortsatt vil kunne være
                        slik at en gruppering i distriktet styrer det
                        hele. Reindriftsstyrets flertall viser videre
                        til Sivilombudsmannens uttalelse om inhabilitet
                        og rolleblanding.</p>
    <p type="text"><em type="italic">Departementet</em>
                        har erfart at den offentligrettslige rollen som
                        distriktsstyrene er tildelt etter dagens lov,
                        har skapt problemer. Nærhet til dem det
                        gjelder, har gjort det vanskelig å gripe inn, i
                        tillegg til at det fort oppstår formell
                        inhabilitet. Dette er et forhold som også
                        Sivilombudsmannen har vært opptatt av i
                        forbindelse med konkrete problemstillinger
                        ombudsmannen har hatt til behandling.
                        Sivilombudsmannen har generelt påpekt at
                        forvaltningsmodellen må utformes slik at
                        næringsutøverne har tillit til at alles
                        interesser ivaretas på en tilfredsstillende
                        måte, og at man ikke kan legge til grunn et
                        annet innhold i forvaltningslovens
                        habilitetsregler enn ellers. Departementet er
                        derfor enig i at det er mest hensiktsmessig at
                        distriktsstyret kun har oppgaver av
                        privatrettslig karakter.</p>
    <p type="text">Departementet er ikke enig i det
                        som er anført om at en del av de oppgaver
                        distriktsstyret forutsettes å ha etter
                        forslaget er av offentligrettslig karakter.
                        Selv om distriktsstyrets beslutninger følger av
                        lov og er bestemmende for reineiernes
                        rettigheter og plikter, er de ikke utslag av
                        offentlig myndighetsutøvelse så lenge lovgiver
                        ikke har forutsatt at dette skal være en
                        offentlig oppgave. Heller ikke etterfølgende
                        offentlig godkjenning (f.eks. av områdestyret)
                        endrer etter departementets syn dette, selv om
                        godkjenningsvedtaket som sådan vil være et
                        forvaltningsvedtak. Her er et offentlig organ
                        nettopp i kraft av å være dette gitt slik
                        kompetanse. Det finnes en rekke eksempler i
                        lovgivningen på at private beslutninger og
                        disposisjoner er underlagt en offentlig
                        kontroll gjennom samtykke eller godkjenning.
                        Det kan vises til sameieloven § 6 annet
                        ledd, Kredittilsynets virksomhet m.v.</p>
    <p type="text">Når det gjelder forholdet mellom
                        distriktsstyret og årsmøtet, ser departementet
                        det slik at utvalgets forslag om at årsmøtet
                        ikke kan binde styret er nødvendig for at
                        distriktsstyrets rolle ikke skal undergraves.
                        Utvalget har i sitt forslag vært svært opptatt
                        av en utbalansering av makten i distriktet for
                        så langt som mulig å unngå maktmisbruk fra et
                        flertall. Departementet er enig i at det er
                        viktig å ivareta disse hensyn og ser utvalgets
                        forslag som hensiktsmessig i den
                        forbindelse.</p>
    <p type="text">De foreslåtte regler for
                        distriktsstyring kan kanskje framstå som noe
                        detaljerte. Det er imidlertid etter
                        departementets syn vanskelig å komme utenom
                        dette dersom de ulike hensyn som gjør seg
                        gjeldende i forhold til blant annet
                        rettssikkerhet og intern maktfordeling skal
                        kunne ivaretas på en tilfredsstillende måte.
                        Dessuten vil den praktiske betydningen av
                        bestemmelsene i stor grad variere ut fra hva
                        slags distrikt man har med å gjøre. Det vil
                        være i store distrikter med mange siidaer at
                        prosessene kan bli mer komplekse, noe som det
                        for så vidt ikke er noe oppsiktsvekkende ved. I
                        distrikter som utgjøres av noen få siidaer blir
                        forholdene enklere. Utgjøres distriktet av bare
                        én siida, blir det i praksis ikke noe skille
                        mellom siida og distrikt.</p>
    <p type="text">Utvalget foreslår at hver
                        siidaandel skal ha 5 stemmer på årsmøtet, og at
                        siidaandelsleder fordeler stemmene internt i
                        sin siidaandel. En sideordnet
                        rekrutteringsandel foreslås i tillegg å ha 2
                        stemmer. Det er kommet få merknader til dette
                        forslaget under høringen. De fleste
                        høringsinstanser er enig i at siidaandelsleder
                        skal ha en sterk rolle i styringen av
                        reindriften.</p>
    <p type="text"><em type="italic">Sametinget</em>
                        foreslår at dersom begge ektefellene/samboerne
                        i fellesskap står som ledere og begge arbeider
                        full tid i reindriftsnæringen, får
                        ektefellene/samboerne 10 stemmer på
                        årsmøtet.</p>
    <p type="text"><em type="italic">Departementet</em>
                        slutter seg til utvalgets forslag om
                        stemmefordeling. Etter departementets syn vil
                        Sametingets forslag kunne innebære en noe tung
                        representasjon for slike felles siidaandeler i
                        forhold til andre siidaandeler, og ønsker
                        derfor ikke å gå inn for en slik løsning.</p>
    <section>
      <p type="title">8.16 Bruksregler</p>
    </section>
    <p type="text">Etter utvalgets forslag vil en
                        av distriktsstyrets viktigste oppgaver være å
                        utarbeide bruksregler. Bruksreglene forutsettes
                        å erstatte de mer interne delene av
                        distriktsplanen i dagens lov. Distriktsplanen
                        for sin del skal gi de opplysninger om
                        reindriften i distriktet som er av betydning
                        for den offentlige planleggingen, se
                        nedenfor.</p>
    <p type="text">Høringsuttalelsene er i
                        betydelig grad positive. Det påpekes imidlertid
                        at øvrige interesser i større grad bør
                        involveres når bruksreglene skal
                        utarbeides.</p>
    <p type="text"><em type="italic">Fylkesmannen i
                        Finnmark</em> påpeker at erfaringene fra
                        distriktsplanarbeidet i distriktene tilsier at
                        utarbeiding av bruksregler vil være en
                        langvarig prosess. Mange distrikter fungerer
                        dårlig administrativt, og vil etter
                        fylkesmannens vurdering både trenge tid og
                        bistand utenfra for å få på plass de nødvendige
                        interne reguleringene. Dersom man avvikler den
                        offentlige styringen av reindriften før
                        bruksreglene er på plass, vil næringen etter
                        fylkesmannens oppfatning i en overgangsperiode
                        mangle viktige styringsredskaper.</p>
    <p type="text"><em type="italic">Departementet</em>
                        ser forslaget om bruksregler som et tjenlig
                        redskap for forvaltningen av distriktets
                        ressurser. Departementet foreslår imidlertid en
                        tilføyelse i første ledd første punktum om at
                        forvaltning og bruk skal være økologisk
                        bærekraftig. Dette har vært en forutsetning
                        også for Reindriftslovutvalget og følger av
                        formålsparagrafen, men departementet ser det
                        som hensiktsmessig med en særskilt
                        tydeliggjøring av dette aspekt i denne
                        bestemmelsen.</p>
    <p type="text">Bruksreglene forutsettes ikke å
                        være gjenstand for noen form for høring fordi
                        det i hovedsak dreier seg om interne
                        anliggender, jf. for øvrig om distriktsplan
                        nedenfor.</p>
    <p type="text">Bruksreglene skal godkjennes av
                        områdestyret. Områdestyret skal her også
                        vurdere om bruksreglene gir grunnlag for en
                        økologisk bærekraftig reindrift i distriktet.
                        Det vises for øvrig til merknadene til § 58.
                        Når det gjelder reintallet for den enkelte
                        siida, skal dette forelegges reindriftsstyret
                        for endelig stadfesting og godkjenning. Etter
                        departementets syn er reintallsspørsmålet så
                        sentralt at det tilsier en endelig behandling
                        av reindriftsstyret. Dessuten er eksisterende
                        reintallsvedtak fattet av reindriftsstyret, jf.
                        § 2 annet ledd i dagens lov, slik at man med en
                        slik ordning får kobling mellom gamle og nye
                        reintallsvedtak. Se nærmere om reintall
                        nedenfor. Sametinget har under konsultasjonene
                        gitt uttrykk for at reindriftsstyret kun skal
                        stadfeste reintallet ved at det kontrolleres om
                        de formelle vilkårene er oppfylt. Dette sluttet
                        også flertallet i Sametingets plenum seg
                        til.</p>
    <p type="text">Når det gjelder fylkesmannens
                        kommentar vedrørende styringen av reindriften i
                        en overgangsperiode, er departementet enig i at
                        dette er et forhold som må vies særskilt
                        oppmerksomhet. Nå vil situasjonen i mange
                        sammenhenger være slik at ikke alt til en hver
                        tid «er på plass». Dette kan i seg selv ikke
                        være til hinder for at de lovgivningsmessige
                        rammer tilpasses politiske føringer og en
                        rettspolitisk utvikling. De hensyn fylkesmannen
                        påpeker kan, etter departementets syn, i
                        nødvendig utstrekning ivaretas gjennom
                        overgangs- og ikrafttredelsesbestemmelsene.</p>
    <section>
      <p type="title">8.17 Beitebruk</p>
    </section>
    <p type="text">Et sentralt element i forslaget
                        om bruksregler er bestemmelser om beitebruk.
                        Gjennom regler om beitebruk skal distriktets
                        reineiere sikres tilgang til nødvendige beiter
                        gjennom året (årstidsbeiter), og reglene skal
                        bl.a. være basert på den tradisjonelle bruk av
                        arealene og fremme rasjonelle bruksordninger.
                        Utvalget har i punktene 9.6.2 og 9.6.3 gitt en
                        omfattende redegjørelse når det gjelder
                        beitebruksreglene og utarbeidelsen av dem.</p>
    <p type="text">Høringsinstansene har ikke
                        rettet vesentlige innvendinger imot forslaget.
                        Områdestyret i Nordland mener imidlertid at
                        dette, sammen med beitetider og reintall, er
                        blant de forhold som det bør tilligge
                        myndighetene å fatte vedtak om.</p>
    <p type="text"><em type="italic">Departementet</em>
                        ser det som hensiktsmessig med en formalisering
                        av slike kjøreregler som beitebruksreglene
                        innebærer. Utarbeidelsen av beitebruksreglene
                        vil være et viktig arbeid hvor det finner sted
                        en gjennomgang av arealbruken i distriktet, og
                        hvor de ulike behov synliggjøres og forutsettes
                        ivaretatt på en best mulig måte både for
                        fellesskapet og den enkelte reineier.
                        Beite-bruksreglene innebærer således
                        fastsettelse av sentrale rammebetingelser
                        innenfor distriktet. Dette kan nok i noen
                        tilfeller være omfattende og utfordrende
                        prosesser, men nødvendig og positivt i forhold
                        til å oppnå en god og effektiv bruk av
                        distriktets ressurser.</p>
    <section>
      <p type="title">8.18 Reintall</p>
    </section>
    <p type="text">Lovutvalget foreslo i forslaget
                        § 9-4, jf. § 9-1 annet ledd bokstav b, at
                        distriktsstyret gjennom bruksreglene skal
                        fastsette et øvre reintall for den enkelte
                        sommersiida ut fra det beitegrunnlag som
                        siidaen disponerer, jf. bestemmelsene om
                        beitebruk i § 9-3. Distriktets reintall blir
                        dermed summen av de enkelte siidaers reintall.
                        Det vises til utvalgets redegjørelse i punkt
                        9.7 i utredningen. I dag fastsettes reintallet
                        på distriktsnivå av reindriftsstyret, mens
                        områdestyret har adgang til å treffe vedtak om
                        høyeste reintall per driftsenhet.</p>
    <p type="text">Mange høringsinstanser som
                        uttaler seg om dette er positive til de
                        prinsipper utvalget her legger til grunn.
                        <em type="italic">Direktoratet for
                        naturforvaltning</em> gir uttrykk for at dette
                        kan gi grunnlag for en forventning om styrking
                        av samiske tradisjoner innen reindriften og
                        næringen som framtidig bærekraftig.
                        Direktoratet konstaterer imidlertid at det ikke
                        er sagt noe i utkastet om hvordan øvre reintall
                        skal fastsettes i forhold til aksepterte
                        biologiske prinsipper for beitebruk innen
                        arealer og arealenes bæreevne.</p>
    <p type="text">Noen høringsinstanser er av den
                        oppfatning at reintallet er blant de
                        rammebetingelser som må fastsettes av
                        myndighetene. <em type="italic">Fylkesmannen i
                        Finnmark</em> gir uttrykk for at en av statens
                        viktigste funksjoner er å påse at reindriften
                        foregår på en økologisk bærekraftig måte, både
                        av hensyn til reindriften selv og av hensyn til
                        naturen og andre brukerinteresser. Viktig i
                        denne sammenheng er at reintallet tilpasses
                        beiteressursene. Selv om bruksreglene skal
                        godkjennes av myndighetene, mener fylkesmannen
                        at en slik lovendring vil medføre oppsmuldring
                        av ansvaret for ressurskontrollen. Fylkesmannen
                        mener at sentrale myndigheter må fastsette
                        reintallet for distriktet. Den videre fordeling
                        kan distriktet selv foreta.</p>
    <p type="text"><em type="italic">Områdestyret i
                        Nordland</em> gir uttrykk for at offentlige
                        myndigheter fremdeles må ha ansvar for
                        utviklingen i reindriften på et overordnet
                        nivå. Dette gjelder rammebetingelser som
                        reintall, beitetider og beitebruk. Dersom dette
                        blir et privat ansvar, er det enkelt for
                        myndighetene å fraskrive seg ansvar for
                        nødvendig oppfølging ved eventuelle
                        ressursmessige problemer. Områdestyret er enig
                        i at reintallet skal fastsettes med
                        utgangspunkt i siidaen, men myndighetene må
                        gjøre dette.</p>
    <p type="text"><em type="italic">Departementet</em>
                        vil framheve at forvaltningen av reindriftens
                        ressurser og tilpasningen av reintallet i
                        forhold til ressursgrunnlaget innebærer mange
                        utfordringer. En står her overfor vanskelige og
                        sentrale problemstillinger i reindriftsnæringen
                        som det i mange år har vært satt inn store
                        ressurser for å løse.</p>
    <p type="text">Reintall og beitebelastning har,
                        når det gjelder Finnmark, stått på dagsorden i
                        flere tiår uten at man har kommet fram til gode
                        og omforente løsninger. I deler av Finnmark kan
                        det se ut som begrenset slakteuttak resulterer
                        i høy konkurranse om beitene, og derigjennom
                        stor sårbarhet for harde vintre. Bestanden får
                        vokse relativt ubegrenset i gode år med god
                        tilgang til beitene, og preges av til dels
                        store tap i år der beitene låses på grunn av is
                        og snødekke. Per i dag er reintallet i mange
                        områder i Finnmark betraktelig høyere enn det
                        myndighetene anser som bærekraftig i forhold
                        til ressursgrunnlaget.</p>
    <p type="text">Som nevnt er ikke
                        problemstillinger knyttet til for høyt reintall
                        nye. Til illustrasjon kan det vises til
                        St.meld. nr. 13 (1974-75) Om en aksjonsplan for
                        de samiske bosettingsområder hvor det gis
                        følgende beskrivelse på side 5 annen
                        spalte:</p>
    <p type="text">«Reindriften i Finnmark må sies
                        å være inne i en uheldig utvikling. Dette har
                        flere årsaker. Reineierne har ikke selv klart
                        regulering av tilgangen til næringen, samtidig
                        som de ikke har ønsket at myndighetene skulle
                        foreta regulering. Dels skyldes det at de økte
                        krav til skolemessig utdannelse som samfunnet
                        for øvrig stiller, har stengt muligheten for
                        valg av annet yrke, og dels skyldes det at det
                        i området er begrenset tilbud av
                        arbeidsplasser. Den største årsaken er nok
                        frykten for å forlate det kjente og harmoniske
                        uten at det foreligger et klart økonomisk
                        tilbud. Dette har medvirket til en uheldig
                        opphopning av reineiere i Finnmark. Samtidig
                        forsterkes de uheldige sider ved overbeskatning
                        av beitene ved at slaktevekten av dyrene går
                        nedover, og for å opprettholde det økonomiske
                        utbytte økes bestanden. Denne onde sirkel vil
                        bare kunne brytes om antall bruksenheter i
                        reindriften bringes noe nedover, samtidig som
                        det finnes fram til en rimelig begrensning av
                        flokkstørrelsen. Slike reguleringer må søkes
                        hjemlet i reindriftsloven.»</p>
    <p type="text">På side 13 sies det videre:</p>
    <p type="text">«Hovedproblemet i dag er at det
                        er for mange bruksenheter i forhold til
                        naturlige ressurser. Over halvparten av
                        bruksenhetene har så liten bestand at det ikke
                        gir mulighet for et skikkelig livsgrunnlag. På
                        den annen side er de enheter som har slik
                        bestand ikke så store at det gir rom for
                        innbyrdes regulering.</p>
    <p type="text">Den gjeldende reindriftslov av
                        12. mai 1933 gir ikke hjemmel for slik
                        regulering. Under den pågående revisjon av
                        reindriftsloven vil spørsmålet bli tatt
                        opp.</p>
    <p type="text">Reguleringsspørsmålet er så
                        påtrengende at inntil hjemmelen foreligger, må
                        det søkes gjennomført på frivillig basis. Dette
                        krever en saklig og nøktern motiverings- og
                        veiledningstjeneste i samarbeid med næringens
                        organisasjon. Som kompensasjon tilbys
                        vedkommende reineiere et årlig beløp i en
                        overgangsperiode.»</p>
    <p type="text">Det har etter den tid vært satt
                        inn en rekke ulike tiltak for å få løst
                        problemet med for høyt reintall.</p>
    <p type="text">Gjennom etableringen av en egen
                        næringsavtale med reindriften har man fått
                        bedre muligheter til både å engasjere
                        reindriftens organisasjoner i
                        reintallsproblematikken, samt å utforme de
                        økonomiske virkemidlene slik at de støtter opp
                        om behovet for reintallsreduksjon. Gjennom de
                        årlige reindriftsforhandlingene har det vært
                        etablert ulike ordninger som skulle stimulere
                        til økt produksjon og dermed høyere
                        slakteuttak. Dette har vært ordninger i form av
                        direkte tilskudd ved slakting, vektkrav,
                        ekstraordinære infrastrukturtiltak,
                        markedsføring etc.</p>
    <p type="text">I forbindelse med forhandlingene
                        om en reindriftsavtale for avtaleåret
                        2000/2001, ble det imidlertid lagt til grunn at
                        det videre arbeidet med reintallstilpasningen i
                        hovedsak skulle skje ved hjelp av lovbaserte
                        virkemidler, idet det ble ansett som temmelig
                        begrenset hva det nå var mulig å oppnå i dette
                        arbeidet gjennom bruk av de økonomiske
                        virkemidlene over reindriftsavtalen. Det vises
                        til St.prp. nr. 65 (1999-2000).</p>
    <p type="text">De siste årene har virkemidlene
                        i større grad blitt rettet inn mot
                        produksjonsavhengige tilskudd istedenfor faste
                        tilskudd. Dette ser så langt ut til å virke i
                        positiv retning, men uten at de grunnleggende
                        problemene er løst.</p>
    <p type="text">I tillegg til ordningene over
                        reindriftsavtalen, har departementet satt inn
                        ekstraordinære virkemidler rettet både mot
                        reineiere og slakterier.</p>
    <p type="text">Det har vært gjennomført
                        stimuleringsordninger for avvikling og
                        reduksjon. Dette omfatter et eget
                        omstillingsprogram for Indre Finnmark
                        (1993-1998) hvor formålet var å få avviklet
                        driftsenheter i reindriften og dermed redusert
                        reintallet. På tross av en stor økonomisk
                        innsats, var den totale effekten av dette
                        programmet forholdsvis beskjeden, jf. Norut
                        NIBR Rapport 2003:5.</p>
    <p type="text">Gjennom reindriftsloven av 1978
                        som trådte i kraft 1. juli 1979, var det lagt
                        opp til å få bedre styring med
                        reintallsutviklingen. Bl.a. ble begrepet
                        driftsenhet og ulike styringshjemler innført.
                        Loven ble endret i 1996 med blant annet det
                        siktemål å få et bedre lovbasert grunnlag for
                        ressursforvaltningen, jf. ot.prp. nr. 28
                        (1994-95).</p>
    <p type="text">I 2002 fastsatte
                        Reindriftsstyret høyeste lovlige reintall for
                        sommerbeitedistriktene i Vest-Finnmark
                        reinbeiteområde. Det ble avsatt økonomiske
                        midler for å stimulere til reintallsreduksjon,
                        samt etablert et eget prosjektkontor. Selv om
                        det har vært et rekordstort uttak av rein i
                        disse områdene i den aktuelle perioden, må det
                        konstateres at disse spesifikke ordningene ikke
                        har fått tilstrekkelig oppslutning, og i seg
                        selv må antas å ha hatt liten effekt på
                        reintallet. Samtidig har det vært en stor
                        økning i reinbestanden som følge av gunstige
                        vinterforhold. Prosessen rundt
                        Reindriftsstyrets vedtak er evaluert av Samisk
                        Høgskole og Nordisk samisk institutt. Rapporten
                        som ble lagt frem i desember 2006, fastslår
                        bl.a. at samspillet mellom myndigheter og
                        reindriftsnæringen ikke har vært godt nok i
                        denne prosessen.</p>
    <p type="text">Ved siden av de problemer som
                        springer ut av en situasjon med uavklarte
                        rammebetingelser i noen områder, synes det også
                        mer generelt å være et etableringspress i
                        viktige deler av reindriften. Dette kan for det
                        første forklares på bakgrunn av den positive og
                        raske befolkningsveksten i den samiske
                        befolkningen i etterkrigstida. For det andre
                        har den generelle økonomiske – og ikke minst
                        teknologiske utviklingen, samt langt bedre
                        infrastruktur, gitt helt andre rammer og
                        forutsetninger for å drive reindrift. Et
                        etableringspress i næringen må forstås på denne
                        bakgrunn. Til tross for at det er arbeidet
                        aktivt i mange år for å få ned reintallet i
                        deler av Finnmark, står man fortsatt overfor en
                        situasjon der reintallet ikke er tilpasset
                        beitegrunnlaget i alle områder.</p>
    <p type="text">Produksjonsindikatorer som
                        kalvetilgang og slaktevekt har imidlertid
                        gjennomgående vært gode i årene etter
                        Reindriftsstyrets vedtak. Dette kan ha vært med
                        på å forsterke ulikhetene i
                        virkelighetsforståelsen mellom næringen og
                        myndighetene med hensyn til hva som faktisk er
                        et bærekraftig reintall.</p>
    <p type="text">Etter departementets oppfatning
                        er dette et kjernepunkt i forholdet mellom
                        myndigheter og reindriftsnæringen;
                        legitimiteten av de vedtak som fattes og som
                        alltid også vil være et viktig grunnlag for en
                        vellykket gjennomføring i praksis. Et system
                        for styring og forvaltning som mangler
                        legitimitet i næringen, vil stå i fare for å
                        være uten nevneverdig praktisk effekt i forhold
                        til de målsettinger som ligger til grunn.
                        Utfordringen er derfor å utforme regler der
                        prosessen med reintallsfastsettelsen starter
                        hos næringen selv, samtidig som det også finnes
                        effektive mekanismer for offentlig
                        ressurskontroll. Her er det behov for et mer
                        fleksibelt sanksjonsapparat der reduksjon av
                        reinflokk med tvang kun vil være aktuelt i helt
                        spesielle og ekstraordinære tilfeller. For
                        sanksjonsbestemmelser vises til omtalen under
                        kapittel 8.24.</p>
    <p type="text">Ved å bruke siidaens
                        beitegrunnlag som basis for
                        reintallsfastsettelsen, mener departementet i
                        likhet med utvalget, at det kan være lettere å
                        få aksept for og få gjennomført en
                        reintallstilpasning som sikrer en langsiktig
                        bærekraftig reindrift. Ved en slik
                        fremgangsmåte tas det utgangspunkt i hvordan
                        distriktets ressurser fordeler seg på siidaene
                        og deres ulike årstidsbeiter. Hittil har
                        reintallsfastsettelsen tatt utgangspunkt i
                        distriktets totale sommerbeiteressurser uten å
                        ta hensyn til hvordan disse fordeler seg på
                        siidaer og beiter.</p>
    <p type="text">Departementet mener videre at
                        reindriften, med sin erfaringsbaserte
                        naturkunnskap, har gode forutsetninger for å
                        bidra til vurderingene av hvor stort beitetrykk
                        et område faktisk tåler sett i et langsiktig
                        perspektiv. En forutsetning for at dette skal
                        føre til et reintall som er i balanse med
                        ressursgrunnlaget, er at det i nødvendig
                        utstrekning er fastsatt grenser mellom
                        reinbeiteområder, distrikter og siidaer, samt
                        beitetider. Der hvor slike rammebetingelser er
                        fastsatt, er det ikke vesentlige problemer med
                        reintallet. Stabile rammebetingelser er derfor
                        en nødvendig forutsetning for en bærekraftig
                        reindrift. Dette er også påpekt i
                        Riksrevisjonens rapport vedrørende
                        reinbeiteressursene i Finnmark. Fortsatt er
                        ikke alle rammebetingelser på plass i Finnmark,
                        og det pågår et arbeid med dette. Dette
                        arbeidet vil være et viktig bidrag for å få en
                        tilpasning av reintallet til ressursgrunnlaget.
                        Det vises for øvrig til omtalen av
                        beitebruksreglene ovenfor under punkt 8.17.</p>
    <p type="text">Rammebetingelsene nevnt ovenfor
                        er nødvendige, men ikke tilstrekkelige
                        betingelser for at næringen skal fastsette
                        reintall i henhold til ressursgrunnlaget. Som
                        nevnt under kapittel 8.3, er det flere forhold
                        som kan bidra til at det indre selvstyre i
                        reindriften ikke fører til en
                        reintallstilpasning som er i tråd med
                        målsettingen om økonomisk, økologisk og
                        kulturell bærekraft. Hovedutfordringen er
                        derfor å utforme regler som kombinerer
                        næringsmessig selvstyre med kontrollordninger
                        og sanksjonsmuligheter som gjør at myndighetene
                        kan ivareta sitt ansvar både for en bærekraftig
                        reindrift og andre samfunnshensyn.</p>
    <p type="text">Etter departementets syn må
                        myndighetene i forbindelse med godkjenningen av
                        bruksreglene foreta en reell etterprøving av
                        det fastsatte reintallet. Dette er nødvendig
                        fordi myndighetene har et overordnet ansvar for
                        ressurstilpasningen der reintallet er en
                        sentral faktor.</p>
    <p type="text">Departementet foreslår derfor at
                        distriktsstyret i bruksreglene skal gjøre
                        nærmere rede for de drifts- og beitemessige
                        vurderinger som ligger til grunn for det
                        fastsatte reintallet. Dette vil være med på å
                        danne grunnlaget for slik etterprøving fra
                        myndighetenes side. Myndighetenes etterprøving
                        vil først få praktisk betydning etter at
                        utøvere, siidaer og distrikter selv har gjort
                        sine vurderinger, og bare i den grad disse
                        vurderinger har ledet til et reintall som etter
                        myndighetenes oppfatning er på et uforsvarlig
                        høyt nivå. Sametinget går imot en slik
                        etterprøving fra myndighetenes side.</p>
    <p type="text">I tråd med utvalgets utredning,
                        foreslås det at sommersiidaen er utgangspunkt
                        for fastsettelsen av øvre reintall. Det kan
                        reises spørsmål om behovet for å fastsette
                        høyeste reintall for sommersiidaen når
                        vinterbeitene ofte utgjør knapphetsfaktoren.
                        Departementet ser det imidlertid som
                        hensiktsmessig at det er sommersiidaen som
                        danner basisen for fastsettelse av slike
                        rammevilkår som høyeste reintall representerer.
                        Det er sommersiidaen som i hovedsak har utgjort
                        det organisasjonsmessige grunnlaget, og det er
                        sommerbeitene som gir produksjon og avkastning.
                        Departementet viser for øvrig til utvalgets
                        forutsetninger om at det ved fastsettelse av
                        reintallet må ses hen til kapasiteten på de
                        øvrige årstidsbeitene. Videre kan det
                        fastsettes reintall for de forskjellige
                        vintersiidaene og for andre grupperinger dersom
                        dette er nødvendig for å få en forsvarlig bruk
                        av vinterbeitene. På den måten mener
                        departementet at de ulike hensyn blir ivaretatt
                        på en tilfredsstillende måte.</p>
    <p type="text">Man er nå i ferd med å få på
                        plass ny distriktsinndeling i Finnmark.</p>
    <p type="text">I Vest-Finnmark innebærer dette
                        så langt at man beholder den eksisterende
                        distriktsinndelingen for sommerbeitedistriktene
                        og at de såkalte fellesbeitene er inndelt i nye
                        distrikter. Dette betyr at det for
                        sommerbeitedistriktene skal utarbeides
                        bruksregler, og fastsettes reintall for den
                        enkelte siida. På tilsvarende måte skal det
                        utarbeides bruksregler for vår-, høst- og
                        vinterbeitedistriktene. Der årstidsbeitene på
                        denne måten er fordelt over flere distrikter,
                        vil det være nødvendig med samarbeid mellom
                        distriktene om utarbeidelsen av bruksreglene,
                        se utvalgets utredning side 107 annen
                        spalte.</p>
    <p type="text">I Øst-Finnmark har man nå for de
                        vestlige delene fått et nytt stordistrikt,
                        distrikt 16, som har alle årstidsbeiter
                        innenfor distriktsgrensene.</p>
    <p type="text">Departementet vil for øvrig
                        framheve at man i disse vurderinger ikke må
                        glemme at det foregår reindrift også andre
                        steder enn i Finnmark, og hvor situasjonen er
                        en annen enn den som gjør seg gjeldende i
                        kjerneområdene her. Det sterke fokus som
                        beitespørsmålene i Finnmark har hatt over lang
                        tid, kan fort stille de øvrige
                        reinbeiteområdene i skyggen. Dette gjelder for
                        så vidt også i Finnmark hvor bildet er langt
                        mer nyansert enn det man til tider kan få
                        inntrykk av.</p>
    <p type="text">Dagens lov er mangelfull når det
                        gjelder muligheten for å iverksette
                        hensiktsmessige sanksjoner. Dersom det faktiske
                        reintallet i et distrikt er høyere enn det
                        fastsatte, krever en eventuell oppfølging etter
                        dagens lov at det først fastsettes et høyeste
                        reintall pr. driftsenhet. Dette fører til svært
                        tidkrevende prosesser.</p>
    <p type="text">I utvalgets utredning foreslås
                        en bestemmelse som innebærer at dersom
                        reintallet i en siida er høyere enn det
                        fastsatte, skal hver siidaandel redusere sitt
                        reintall forholdsmessig. Plikten til å redusere
                        følger således direkte av loven.</p>
    <p type="text">Departementet støtter utvalgets
                        forslag om å innføre en slik modell, men
                        foreslår at siidaen selv gis anledning til å
                        gjennomføre nødvendig reintallstilpasning innen
                        en nærmere fastsatt frist. Reduksjonsmodellen
                        får dermed bare anvendelse der hvor siidaen
                        ikke vil gjennomføre eller lykkes med
                        reintallsreduksjonen. Dette forslaget er nytt i
                        forhold til utvalgets forslag, og ble foreslått
                        av gruppen som foretok siidautredningen, jf,
                        kapittel 8.7. Departementet går imidlertid ikke
                        inn for utvalgets forslag om at reduksjonen kun
                        skal gjelde for de som har mer enn 200 rein.
                        Utvalget foreslo denne grensen fordi mindre
                        driftsenheter i første omgang skulle skjermes.
                        Departementet ser av flere grunner
                        betenkeligheter med å fastsette en slik nedre
                        grense. For det første vil lovens utgangspunkt
                        om en forholdsmessig reduksjon innebære at de
                        største enhetene må ta den største andelen av
                        den vedtatte reduksjonen. Dersom det i tillegg
                        til dette settes en nedre grense for når en
                        siidaandel skal bidra til reduksjonen, vil det
                        på sikt kunne føre til en uheldig
                        næringsstruktur som både svekker den totale og
                        den gjennomsnittlige lønnsomheten i siidaen.
                        Med andre ord kan mulighetene til å drive en
                        økonomisk forsvarlig reindrift bli undergravd.
                        Dette er et annet standpunkt enn det som
                        framkommer i ot.prp. nr. 99 (2004-2005), men er
                        et resultat av en fornyet vurdering av dette
                        spørsmålet.</p>
    <p type="text">Både Sametinget og NRL går inn
                        for utvalgets modell med å skjerme siidaandeler
                        med lavest reintall. Etter departementets syn
                        vil imidlertid forslaget om at siidaen selv kan
                        bestemme hvordan en reduksjon skal foretas, et
                        stykke på vei imøtekomme de behov som påpekes
                        fra Sametinget og NRL. Gjennom en slik modell
                        gis siidaen mulighet til skjerme mindre
                        siidaandeler. Det er imidlertid viktig at det
                        gis tidsfrister for utarbeidelse av slike
                        reduksjonsplaner og gjennomføring av
                        reintallsreduksjon. Hvis det ikke utarbeides
                        slike reduksjonsplaner og foretas
                        reintallsreduksjon innen gitte tidsfrister,
                        skal lovens bestemmelser om forholdsmessig
                        reduksjon benyttes.</p>
    <p type="text">Departementet kan ved forskrift
                        gi utfyllende bestemmelser om fastsettelse av
                        reintall. Denne hjemmelen gir mulighet til å
                        fastsette bestemte prosedyrer for
                        reintallsfastsettelsen i områder hvor
                        ressurssituasjonen er slik at
                        reintallsfastsettelsen krever særskilt
                        oppmerksomhet. I slike tilfeller kan det være
                        behov for at det tidlig i prosessen legges opp
                        til et forsterket samarbeid mellom
                        siida/distrikt, myndigheter og forskning. For
                        øvrig er det viktig at forskriften sikrer
                        tilstrekkelig fleksibilitet slik at prosessen
                        kan tilpasses de konkrete utfordringene.
                        Sametinget og NRL vil bli konsultert under
                        utarbeidelsen av forskriftene. Det vises for
                        øvrig til merknadene til § 81 når det gjelder
                        forskrifter og konsultasjoner med Sametinget og
                        NRL.</p>
    <p type="text">Videre kan det i tilknytning til
                        distriktsstyrets arbeid og myndighetenes
                        godkjenningsbehandling være et generelt behov
                        for å utvikle objektive/vitenskapelige
                        kriterier knyttet opp mot for eksempel reinens
                        kondisjon, produksjon, stabilitet i reintallet,
                        biologisk mangfold, etc. Departementet vil
                        følge opp dette nærmere, og sette sammen en
                        gruppe med tverrfaglig kompetanse både fra
                        forsk­ning og næring.</p>
    <section>
      <p type="title">8.19 Distriktsplan</p>
    </section>
    <p type="text">Distriktsplanen skal etter
                        utvalgets forslag gi de opplysninger om
                        virksomheten i distriktet som er av betydning
                        for den offentlige planleggingen. Kommune og
                        fylkeskommune skal gjøres kjent med
                        hovedinnholdet i utkast til plan før den
                        vedtas, og endelig plan skal sendes disse samt
                        berørte nabodistrikter.</p>
    <p type="text">Enkelte høringsinstanser
                        framholder at offentlige myndigheter bør være
                        sterkere involvert i prosessen før planen
                        vedtas. Dette gjelder <em type="italic">Porsanger
                        kommune</em> som mener forslag til nye
                        distriktsplaner må utarbeides i samarbeid med
                        berørte kommuner og sendes disse til
                        godkjenning. Det anføres videre at
                        distriktsplanleggingen må sees i sammenheng med
                        kommunale planer og flerbruksplanlegging.</p>
    <p type="text"><em type="italic">Departementet</em>
                        mener det er en fordel for alle berørte
                        interesser dersom reindriften er i et best
                        mulig inngrep i forhold til den offentlige
                        arealplanleggingen. En nødvendig forutsetning
                        er at aktuelle myndigheter får de opplysninger
                        om reindriften som har betydning for den
                        offentlige planleggingen. Departementet går
                        derfor inn for Reindriftslovutvalgets forslag
                        om at distriktsplanen skal inneholde
                        opplysninger om reindriften i distriktet som i
                        første rekke er av betydning for den offentlige
                        planleggingen. Kommune, fylkeskommune og
                        fylkesmann skal gjøres kjent med hovedinnholdet
                        i utkast til distriktsplan før den vedtas. I
                        den utstrekning kommune, fylkeskommune og
                        fylkesmann skulle ha innvendinger mot det som
                        framkommer, kan dette spilles inn før planen
                        blir vedtatt.</p>
    <section>
      <p type="title">8.20 Jordskifterettens
                        rolle</p>
    </section>
    <p type="text">I henhold til utvalgets forslag,
                        skal jordskifteretten gis flere oppgaver etter
                        reindriftsloven enn det den har i dag. Dette
                        gjelder avgjørelse om ny distriktsinndeling
                        eller endring av tidligere grense, regler om
                        beitebruk og bestemmelse om øvre reintall.</p>
    <p type="text">I reindriftssamfunnet gjør det
                        seg gjeldende en viss skepsis mot
                        jordskifteretten, idet den på mange måter
                        oppfattes som en eksponent for tradisjonell
                        norsk tingsrett. <em type="italic">Elgå
                        reinbeitedistrikt</em> gir blant annet uttrykk
                        for at denne særdomstolen har forankring i
                        tradisjonell landbruksjuridisk tenkning, og har
                        lite kjennskap til reindriften. Det gis videre
                        uttrykk for at dommere ved de ordinære
                        domstoler har bedre juridisk kompetanse.
                        <em type="italic">Reindriftsstyret</em> er i tvil
                        om jordskifteretten slik den er organisert, vil
                        fungere etter hensikten. Reindriftssakene vil
                        bli en del av hele saksmengden som skal
                        behandles, og i de samiske områdene vil
                        jordskifterettene ha en ulik saksmengde i
                        forhold til reindriften. Det framholdes at en
                        forutsetning for å bygge opp og vedlikeholde
                        kompetanse, er at det foreligger en viss
                        saksmengde. Reindriftsstyret mener at andre
                        alternativer bør vurderes, for eksempel en
                        særskilt reindriftsdomstol for hele landet som
                        for eksempel kan knyttes til en
                        jordskiftedomstol. Fordelene med dette vil
                        ifølge Reindriftsstyret, være at foruten at den
                        innehar og kan vedlikeholde særskilt kunnskap
                        om reindrift, også kan arbeide med dette i et
                        videre perspektiv i forhold til samisk
                        reindrift og rettsoppfatning. Domstolen skal
                        med det ha kunnskaper om rettsforhold som går
                        ut over reindriftslovens bestemmelser, noe som
                        vil føre til bedre rettssikkerhet og større
                        legitimitet.</p>
    <p type="text">Under konsultasjonene har både
                        Sametinget og NRL kommet med innvendinger mot å
                        bruke jordskifteretten. Under behandlingen av
                        lovutkastet i Sametingets plenum gikk både
                        flertallet og mindretallet imot forslaget. NRL
                        gikk også imot forslaget på sitt styremøte i
                        slutten av september 2006.</p>
    <p type="text">Gjennom lovrevisjonen i 1996 ble
                        jordskifteretten gitt kompetanse til å behandle
                        visse sakstyper vedrørende reindriften, jf.
                        Ot.prp. nr. 28 (1994-95). Dette gjaldt
                        bruksordning, rettsutgreiing og grensegang, i
                        tillegg til skjønn etter reindriftsloven. Når
                        det gjelder bruksordning, rettsutgreiing og
                        grensegang, kan bestemmelsene her bare anvendes
                        til å avklare forholdet til andre interesser.
                        Erfaringene så langt er forholdsvis begrensede,
                        men slik <em type="italic">departementet</em> ser
                        det, foreligger det ikke tungtveiende
                        innvendinger mot at jordskifteretten også får
                        oppgaver knyttet til interne forhold i
                        reindriften. Den generelle kompetansen som
                        jordskifteretten har i forhold til grensegang
                        og bruksordninger, er nyttig også for
                        behandling av saker innenfor reindriften.
                        Imidlertid er det behov for en opprusting med
                        hensyn til reindriftsfaglig kompetanse og
                        samisk språk og kulturforståelse, noe som også
                        var forutsetningen i forbindelse med
                        lovrevisjonen i 1996. Slik kompetanseoppbygging
                        kan finne sted på et par utvalgte steder, ett i
                        nord og ett i sør, som får ansvar for å
                        behandle saker i henholdsvis det nord-samiske
                        og det sør-samiske området.</p>
    <p type="text">Det er nå etablert en egen
                        domstol for Indre Finnmark. En mulighet kunne
                        være å legge oppgavene dit. Etter
                        departementets syn vil imidlertid en domstol i
                        Indre Finnmark, som førsteinstansdomstol, ligge
                        geografisk fjernt fra den sørlige reindriften.
                        Det samme gjelder i forhold til den
                        midlertidige utmarksdomstolen som nå skal
                        opprettes med hjemmel i Finnmarksloven. Dette
                        taler for en viss geografisk fordeling av slike
                        oppgaver som beskrevet ovenfor.</p>
    <p type="text">Når det gjelder de konkrete
                        oppgaver, ser departementet det slik at vedtak
                        om høyeste reintall etter § 60 første og annet
                        ledd ikke naturlig hører inn under
                        jordskifterettens oppgaver. Det samme gjelder
                        forslaget om å la jordskifteretten prøve
                        forvaltningsvedtak knyttet til
                        distriktsgrensene, jf. § 42. Departementet vil
                        imidlertid gå inn for utvalgets forslag om å gi
                        jordskifteretten en rolle når det gjelder
                        regler om beitebruk. Forutsatt at kompetansen
                        som nevnt ovenfor styrkes, finner departementet
                        at slike oppgaver vil være naturlige for
                        jordskifteretten å ivareta.</p>
    <section>
      <p type="title">8.21 Myndighetsorganer og
                        forvaltning</p>
    </section>
    <p type="text">På det regionale nivå foreslår
                        Reindriftslovutvalget at dagens områdestyrer
                        gjøres om til fylkesreindriftsstyrer.
                        Fylkesmannen overtar de oppgaver
                        reindriftskontorene har i dag.</p>
    <p type="text">Utvalget foreslår videre at det
                        sentrale reindriftsstyret opprettholdes. På det
                        administrative nivå videreføres dagens sentrale
                        enhet, men i form av Statens
                        reindriftsforvaltning. Etter utvalgets forslag
                        forutsettes enkeltsaker flyttet ut av
                        departementet i sin helhet.</p>
    <p type="text">Høringsuttalelsene avspeiler
                        ulike oppfatninger om dette.</p>
    <p type="text">En del høringsuttalelser er
                        positive til forslaget om at fylkesmannen skal
                        ha administrativt ansvar på regionalt nivå. Det
                        daværende <em type="italic">Arbeids- og
                        administrasjonsdepartementet</em> gir uttrykk
                        for at ikke bare sett fra
                        reindriftsforvaltningens og næringens behov,
                        men også fra et areal- og miljøvernperspektiv,
                        vil alle parter være tjent med en
                        forvaltningsmodell som evner å se
                        forvaltningsområdene som virker inn på
                        reindriftens samlede rammebetingelser bedre i
                        sammenheng. I tillegg til sektoransvar på ulike
                        områder, vil fylkesmannsembetet også kunne
                        tilføre reindriftsforvaltningen tiltrengt
                        kompetanse og autoritet i gjennomføringen av
                        oppgavene. Dernest vil en slik samling etter
                        Arbeids- og administrasjonsdepartementets
                        oppfatning, bidra til en forenkling av
                        forvaltningen sett fra publikums ståsted.</p>
    <p type="text">Andre mener at forslaget har
                        uheldige sider. Blant annet foreligger det en
                        bekymring for at reindriftsinteressene vil
                        kunne komme dårlig ut når det gjelder
                        oppmerksomhetsnivå i forhold til de øvrige
                        interesser. <em type="italic">Reindriftssjefen</em>
                        gir uttrykk for at forslaget innebærer en
                        svekkelse av innsigelsesinstituttet etter plan-
                        og bygningsloven.</p>
    <p type="text">Flere tar til ordet for at
                        Sametinget bør overta ansvaret for
                        reindriftsforvaltningen.</p>
    <p type="text"><em type="italic">Sametinget</em>
                        selv mener at overføring til fylkesmannen vil
                        innebære en tilbakevending til noe som ligner
                        på det tidligere lappefogdsystemet; noe som
                        ikke vil være hensiktsmessig og som vil fjerne
                        reindriften fra det samiske samfunnet.
                        Sametinget uttaler at Regjeringen må ta
                        initiativ til å utrede nærmere forhold omkring
                        samisk selvbestemmelse og forvaltning av
                        reindriften.</p>
    <p type="text">Etter <em type="italic">departementets</em> syn må Sametingets
                        krav ses i forhold til det generelle behovet
                        for en gjennomgang av hvilke politikkområder
                        Sametinget bør få økt myndighet over.</p>
    <p type="text">En prinsipiell avklaring med
                        hensyn til Sametingets myndighet og innflytelse
                        på ulike områder vil kunne ta tid. Samtidig
                        haster det med å få andre viktige endringer på
                        plass.</p>
    <p type="text">Dette har ført til at
                        departementet ved denne lovrevisjonen ikke
                        foreslår endringer med hensyn til
                        organiseringen av den offentlige forvaltningen.
                        Både Sametinget og NRL er enige i at det i
                        denne omgang ikke foretas endringer i
                        forvaltningsmodellen for reindriften.</p>
    <section>
      <p type="title">8.22 Reinoppsyn</p>
    </section>
    <p type="text">Reindriftslovutvalget tar i
                        punkt 9.9.7 i utredningen opp spørsmålet om
                        hvem som skal påse at bestemmelser og vedtak
                        blir overholdt. Etter utvalgets oppfatning
                        taler mye for at Reindriftsforvaltningen bør
                        skjermes for slike oppgaver. For at den skal
                        kunne forestå faglig oppfølging på en best
                        mulig måte, er det viktig med gode
                        samarbeidsrelasjoner i forhold til utøverne i
                        næringen. Et for sterkt kontrollelement som del
                        av forvaltningens virksomhet, vil kunne
                        motvirke dette.</p>
    <p type="text">Utvalget foreslår derfor i
                        utkastet § 12-4 at Statens naturoppsyn (SNO)
                        skal føre kontroll med at bestemmelser gitt i
                        eller i medhold av reindriftsloven blir
                        overholdt. Det påpekes at SNO allerede i dag
                        har en rekke oppgaver i de områder hvor det
                        utøves reindrift. Reinoppsynet skal i henhold
                        til utvalgets forslag, kontrollere at
                        beitetider blir overholdt, samt at andre
                        beitebruksregler blir ivaretatt, for eksempel
                        kjørereglene for flytting mv.</p>
    <p type="text"><em type="italic">Den norske
                        advokatforening</em> og <em type="italic">Direktoratet for naturforvaltning</em> er
                        blant dem som støtter forslaget. For øvrig er
                        høringsinstansene gjennomgående temmelig
                        negative, selv om få i særlig grad begrunner
                        dette nærmere. Det foreslås at oppgavene skal
                        ivaretas av Reindriftsforvaltningen eller
                        Reinpolitiet. <em type="italic">Sametinget</em>
                        påpeker at i 2001 ble bare 3500 timer av totalt
                        21000 timer brukt til oppsyn med næringen fra
                        Reinpolitiets side. Det framholdes at
                        Reinpolitiet bør få tilført ressurser slik at
                        de kan øke sin kompetanse når det gjelder
                        reindrift, samisk språk og samisk kultur.
                        Videre gir Sametinget uttrykk for at
                        virkeområdet for Reinpolitiet bør utvides slik
                        at det omfatter hele reindriftsområdet.</p>
    <p type="text">Etter <em type="italic">departementets</em> oppfatning, vil det
                        være behov for visse former for kontroll og
                        oppsyn. Reindrift foregår over store områder og
                        under marginale forhold. Lojal innretning fra
                        utøvernes side i forhold til de ulike
                        rammebetingelser, er en forutsetning for en
                        velordnet reindrift. For å forhindre at et lite
                        mindretall skal ødelegge for fellesskapet og
                        skape utrygghet og uro, framstår et offentlig
                        oppsyn som nødvendig. Et oppsyn vil også rette
                        seg mot andre brukere av fjell og utmark, og
                        slik kunne bidra til at reindriften får
                        «arbeidsro» når dette er nødvendig.</p>
    <p type="text">Departementet ser det likevel
                        slik at forslaget om et eget reinoppsyn ikke
                        bør følges opp i denne omgang. SNO har nå
                        overtatt det statlige naturoppsynet i Finnmark
                        fra Fjelltjenesten, mens det ennå er uvisst om
                        SNO også kommer til å utøve tjenester for
                        Finnmarkseiendommen. På den bakgrunn kan det
                        være hensiktsmessig å avvente utviklingen her
                        og den rolleavklaring mellom ulike aktører som
                        gjennom dette må finne sted, herunder også
                        forholdet til Reinpolitiet. Spørsmålet vil bli
                        drøftet med alle berørte interesser, blant
                        annet Miljøverndepartementet og
                        Justisdepartementet, før det kan tas endelig
                        stilling til spørsmålet. Det har vært vurdert å
                        foreslå en hjemmel i loven for senere
                        opprettelse av et slikt tilsyn, men
                        departementet har kommet til at også dette bør
                        vente. Dette vil innebære at situasjonen blir
                        som i dag. Både Sametinget og NRL har under
                        konsultasjonene uttrykt at de støtter en slik
                        avgjørelse.</p>
    <section>
      <p type="title">8.23 Mekling</p>
    </section>
    <p type="text">Utvalget foreslår en
                        meklingsordning for utenrettslig
                        konfliktløsning som er blitt godt mottatt blant
                        høringsinstansene.</p>
    <p type="text"><em type="italic">Departementet</em>
                        slutter seg til utvalgets vurderinger. Etter
                        departementets syn er det viktig å åpne for en
                        adgang til å løse konflikter utenrettslig.
                        Dette vil kunne gi en mykere og mindre formell
                        ramme rundt konfliktløsninger, som også vil
                        gjøre samarbeid og sameksistens lettere
                        senere.</p>
    <p type="text">Etter forslaget kan områdestyret
                        av eget tiltak eller etter ønske fra en leder
                        av siidaandel, fra en siida eller et distrikt,
                        bestemme at det skal megles mellom to parter
                        som ikke klarer å samarbeide om løsning av en
                        konflikt.</p>
    <p type="text">Områdestyret eller
                        Reindriftsstyret utpeker en person som antas å
                        ha tillit hos begge parter som meglingsmann.
                        Meglingsmannen innkaller til møte med rimelig
                        varsel, og begge parter har plikt til å
                        møte.</p>
    <section>
      <p type="title">8.24 Sanksjoner</p>
    </section>
    <p type="text">Utvalget har foreslått et eget
                        kapittel hvor ulike sanksjonsbestemmelser er
                        samlet. Begrepet sanksjoner er brukt som felles
                        betegnelse på tiltak som skal fremtvinge
                        oppfyllelse av et gitt pålegg og reaksjoner med
                        et i det vesentlige pønalt formål. Stort sett
                        framkommer det ikke tungtveiende innvendinger
                        imot hovedtankene i forslaget. <em type="italic">Regjeringsadvokaten, Advokatforeningen og
                        Politidirektoratet</em> har imidlertid noen
                        synspunkter som er kommentert i merknadene, og
                        for en del tatt hensyn til.</p>
    <p type="text"><em type="italic">Departementet</em>
                        vil påpeke at dagens lov er mangelfull i
                        forhold til muligheten for å iverksette tiltak
                        og sanksjonere dersom lover og regler ikke
                        følges. Utvalgets forslag til nye bestemmelser
                        gir, etter departementets syn, både et
                        fleksibelt og nyansert virkemiddelapparat, og
                        fremstår som langt mer hensiktsmessig enn
                        dagens bestemmelser. I tillegg til de
                        bestemmelser en har i dag om reduksjon av
                        reinflokk ved tvang, foreslås det bestemmelser
                        om tvangsmulkt, forelegg og avgift ved brudd på
                        bruksregler. Departementet vil særlig peke på
                        at bestemmelsen om tvangsmulkt kan være et
                        hensiktsmessig virkemiddel ved brudd på
                        bestemmelser i loven og vedtak fattet med
                        hjemmel i denne.</p>
    <p type="text">Sametinget har under
                        konsultasjonene gitt uttrykk for at de ikke vil
                        gå inn for utvalgets forslag til
                        sanksjonsbestemmelser. Begrunnelsen har vært at
                        dersom reindriften selv ikke tildeles den
                        endelige myndighet til å fastsette reintall og
                        ikke har flertall i styringsorganene, svekkes
                        sanksjonsbestemmelsenes legitimitet. Under
                        behandlingen i Sametingets plenum gikk
                        flertallet imot forslaget til
                        sanksjonsbestemmelser. NRL har ikke hatt
                        innvendinger mot forslaget slik det
                        foreligger.</p>
    <section>
      <p type="title">8.25 Instruksjonsmyndighet og
                        ­omgjøringsadgang</p>
    </section>
    <p type="text">I departementets høringsbrev av
                        1. mars 2002 tok departementet opp spørsmålet
                        om det gjennom loven bør legges et klarere
                        grunnlag for overordnet myndighets adgang til å
                        instruere de styrende organer, og i påkommende
                        tilfeller omgjøre fattede vedtak.</p>
    <p type="text">Mange er negative til dette.
                        <em type="italic">Sametinget</em> gir uttrykk for
                        at dette vil undergrave den rollen Sametinget
                        og reindriften er gitt gjennom oppnevning av
                        medlemmer i de styrende organer.</p>
    <p type="text"><em type="italic">Departementet</em>
                        har merket seg de innvendinger som har kommet,
                        og vil ikke forfølge dette nærmere. Det dreier
                        seg om kollegiale organer hvor blant annet
                        samfunnserfaring, lokalkunnskap og faglig
                        kompetanse er sentrale elementer. Videre er
                        Sametinget og fylkestingene sentrale ved
                        oppnevningen. Når lovgiver velger en slik
                        løsning, vil en slik særskilt tydeliggjøring av
                        instruksjonsmyndighet og omgjøringsadgang
                        innebære et noe motstridende signal. Slik
                        adgang foreligger i betydelig utstrekning etter
                        generelle forvaltningsrettslige prinsipper og
                        forvaltningslovens bestemmelser. Departementet
                        mener dette gir tilstrekkelig grunnlag for
                        oppfølging der hvor dette skulle framstå som
                        nødvendig.</p>
    <p type="text">
                Bla i dokumentet: </p>
    <p type="text">
                &lt; 7 Reindriftslovutvalgets...</p>
    <p type="text"> | </p>
    <p type="text">
                9 Økonomiske, administrative ... ></p>
    <p type="text"> | </p>
    <p type="text">
                Dokumentets forside</p>
  </body>
</document>
