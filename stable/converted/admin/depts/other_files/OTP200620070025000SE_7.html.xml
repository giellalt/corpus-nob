<?xml version="1.0" encoding="UTF-8"?>
<!DOCTYPE document PUBLIC "-//UIT//DTD Corpus V1.0//EN" "http://giellatekno.uit.no/dtd/corpus.dtd">
<document id="no_id" xml:lang="nob">
  <header>
    <title>Ot.prp. nr. 25 (2006–2007)</title>
    <genre/>
    <author>
      <unknown/>
    </author>
    <availability>
      <license type="standard"/>
    </availability>
    <origFileName>http://www.regjeringen.no/pages/1929327/PDFS/OTP200620070025000DDDPDFS.pdf</origFileName>
    <parallel_text location="OTP200620070025000SE_7.html" xml:lang="sme"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision: 43470 $; </version>
  </header>
  <body>
    <p type="title">Om lov om reindrift
                (reindriftsloven)</p>
    <list>
      <p type="listitem">Gå til søk</p>
      <p type="listitem">Gå til innhold</p>
      <p type="listitem">Gå til toppnavigasjon</p>
      <p type="listitem">Gå til lokalnavigasjon</p>
    </list>
    <list>
      <p type="listitem">regjeringen.no</p>
      <p type="listitem">Regjeringen Stoltenberg II</p>
      <list>
        <p type="listitem">Statsministerens
                    kontor</p>
        <p type="listitem">Arbeidsdepartementet</p>
        <p type="listitem">Barne-, likestillings- og
                    inkluderingsdepartementet</p>
        <p type="listitem">Finansdepartementet</p>
        <p type="listitem">Fiskeri- og
                    kystdepartementet</p>
        <p type="listitem">Fornyings-, administrasjons-
                    og kirkedepartementet</p>
        <p type="listitem">Forsvarsdepartementet</p>
        <p type="listitem">Helse- og
                    omsorgsdepartementet</p>
        <p type="listitem">Justis- og
                    politidepartementet</p>
        <p type="listitem">Kommunal- og
                    regionaldepartementet</p>
        <p type="listitem">Kulturdepartementet</p>
        <p type="listitem">Kunnskapsdepartementet</p>
        <p type="listitem">Landbruks- og
                    matdepartementet</p>
        <p type="listitem">Miljøverndepartementet</p>
        <p type="listitem">Nærings- og
                    handelsdepartementet</p>
        <p type="listitem">Olje- og
                    energidepartementet</p>
        <p type="listitem">Samferdselsdepartementet</p>
        <p type="listitem">Utenriksdepartementet</p>
      </list>
    </list>
    <p type="text">Søk hos Landbruks- og
                matdepartementet</p>
    <p type="text">
                Søk på hele regjeringen.no</p>
    <list>
      <p type="listitem">Tema A-Å</p>
      <p type="listitem">Nettstedskart</p>
      <p type="listitem">Hjelp</p>
      <p type="listitem">Kontakt</p>
    </list>
    <p type="text">
                Du er her: Landbruks-
                og matdepartementet &lt; Dokumenter &lt;
                Proposisjoner og
                meldinger &lt; 7
                Reindriftslovutvalgets...</p>
    <p type="text">Ot.prp. nr. 25 (2006-2007)</p>
    <section>
      <p type="title">Om lov om reindrift
                (reindriftsloven)</p>
    </section>
    <p type="text">
                Bla i dokumentet: 
                &lt;  6 Reindriftslovgivningen... | 
                8 Departementets vurderinger > | 
                Dokumentets forside</p>
    <section>
      <p type="title">7 Reindriftslovutvalgets
                        forslag</p>
    </section>
    <section>
      <p type="title">7.1 Utvalgets generelle
                        vurderinger</p>
    </section>
    <p type="text">Slik utvalget ser det, har de
                        lovbestemmelser som i dag gjelder for de
                        interne forhold i reindriften, først og fremst
                        et offentligrettslig preg. Svært mange spørsmål
                        er det opp til myndighetene å avgjøre. Reglene
                        i reindriftsloven av 9. juni 1978
                        nr. 49 er utformet slik at det er et stort
                        rom for skjønn i avgjørelsen av de enkelte
                        spørsmål. Loven bygger på det syn at
                        vedtaksorganene, enten det er distriktsstyret,
                        områdestyret, Reindriftsstyret eller
                        departementet, står temmelig fritt i
                        avgjørelsen. Det vil si at det er få skranker
                        for forvaltningens skjønnsutøvelse, bortsett
                        fra de generelle forvaltningsrettslige
                        prinsipper om kontradiktorisk behandling,
                        habilitet og at avgjørelsen må være saklig og
                        ikke føre til usaklig forskjellsbehandling.</p>
    <p type="text">Det er få regler i loven som
                        direkte regulerer rettigheter og plikter
                        reineierne imellom. Loven kan gi inntrykk av at
                        det er først gjennom vedtak av myndighetene i
                        konkrete saker at reineierne har plikt til å
                        overholde lover og regler. Det blir dermed opp
                        til de offentlige styringsorganene å trekke opp
                        prinsippene og retningslinjene for forholdet
                        reineierne imellom. Dette gir liten
                        forutberegnelighet for utøverne, også fordi det
                        i liten utstrekning er utarbeidet rundskriv og
                        retningslinjer til lovens regler.</p>
    <p type="text">Utvalget har vært av den
                        oppfatning at dagens lov ikke i tilstrekkelig
                        grad avspeiler de rettigheter utøverne har i
                        forhold til hverandre. En oppfatning om at alle
                        innenfor næringen har de samme rettigheter til
                        bruk av det tilgjengelige reinbeiteareal, og at
                        det er opp til forvaltningsorganenes frie
                        skjønn å foreta de inndelinger og begrensninger
                        som er nødvendige for å få en velordnet
                        reindrift, er ikke i samsvar med hvordan
                        utøverne selv oppfatter de interne forhold.
                        Reglene må derfor ta utgangspunkt i de
                        tradisjoner og sosiale strukturer som næringen
                        hviler på, og forankre rettigheter og plikter
                        til disse. Det betyr ikke at det ikke fortsatt
                        er nødvendig med regulering og inngripen fra
                        myndighetenes side for å ivareta de formål som
                        er kommet til uttrykk i formålsparagrafen i
                        1978-loven. Men med det utgangspunkt som
                        utvalget mener bør legges til grunn, vil
                        myndighetenes rolle kunne bli noe annerledes
                        enn det som er forholdet i dag.</p>
    <p type="text">Utvalget har sett det som viktig
                        å søke å utarbeide regler som bygger på
                        kulturen og tradisjonene innenfor reindriften,
                        og som i tillegg ivaretar rettssikkerheten for
                        den enkelte reindriftsutøver.</p>
    <p type="text">Dagens lov opererer med
                        driftsenhet og distrikt som grunnleggende
                        enheter innenfor reindriftsnæringen. Men denne
                        inndelingen faller ikke sammen med de
                        tradisjonelle økonomiske og sosiale systemer i
                        næringen. Den enkelte reindriftsutøver driver
                        sjelden alene, men inngår i et
                        arbeidsfellesskap, siida. Utvalget har sett det
                        som svært viktig å gi siidaen en mer
                        fremtredende plass i lovgivningen.</p>
    <p type="text">For å skape større
                        forutberegnelighet og rettssikkerhet for den
                        enkelte reineier, må loven klarere angi hvilke
                        rettigheter og plikter den enkelte har.</p>
    <p type="text">Utvalget vil beholde
                        distriktsordningen, dog slik at distriktsstyret
                        ikke lenger skal ha offentligrettslige
                        oppgaver. Likeledes vil utvalget beholde
                        ordningen med en ansvarlig enhet. En stor
                        utfordring for utvalget har vært å utforme
                        regler som skaper sammenheng mellom ansvarlig
                        enhet, siida og distriktsorganisering. Får man
                        ikke til en slik sammenheng vil man fortsatt få
                        problemer med ressursforvaltningen.</p>
    <p type="text">Lovutvalget har sett det som
                        nødvendig med en redaksjonell revisjon av
                        1978-lovens oppbygging. Det er nødvendig å
                        splitte opp flere av paragrafene for å få et
                        mer oversiktlig regelverk. Dessuten er det
                        ønskelig med en omplassering av flere
                        bestemmelser. Utvalget har derfor kommet til at
                        en revisjon bør munne ut i forslag til en ny
                        reindriftslov. Departementet har vært kjent med
                        utvalgets syn på dette punkt, og har ikke hatt
                        innvendinger imot et slikt opplegg.</p>
    <p type="text">Det må understrekes at det bare
                        er de regler som omfattes av utvalgets mandat
                        som innholdsmessig er blitt vurdert av
                        utvalget. De bestemmelser som gjelder forholdet
                        mellom reindriftsnæringen og omverdenen, det
                        vil si bestemmelsene i dagens lov
                        kapittel 3 og kapittel 6 samt
                        bestemmelsene i §§ 28, 29 og 30,
                        forutsettes å gå inn i den nye loven med samme
                        innhold som i dag.</p>
    <p type="text">Det har ligget utenfor utvalgets
                        mandat å foreslå regler for tilskudd over
                        Reindriftsavtalen. Utvalget mener likevel at
                        tilskuddsordningen må gjennomgås nærmere for å
                        skape større rettssikkerhet for den enkelte
                        reineier.</p>
    <p type="text">Utvalget har pekt på at nye
                        lovregler i seg selv ikke er tilstrekkelig til
                        å skape større rettssikkerhet og bedre
                        forvaltning. Det er i tillegg nødvendig med
                        kunnskap om samisk reindrift hos de myndigheter
                        som skal treffe avgjørelser av betydning for
                        reindriften. Dette gjelder ikke bare personer
                        ansatt i selve reindriftsforvaltningen, men
                        også annen offentlig forvaltning som behandler
                        spørsmål som berører reindriften. Det samme
                        gjelder for justissektoren, som politi og
                        rettsvesen. Ansatte som ikke har denne
                        kunnskap, må etter utvalgets syn, få nødvendig
                        opplæring.</p>
    <section>
      <p type="title">7.2 Siida</p>
    </section>
    <p type="text">Etter reindriftssamisk
                        forståelse innebærer det å kalle noe for en
                        siida følgende:</p>
    <list>
      <p type="listitem">at det eksisterer en
                            reinflokk,</p>
      <p type="listitem">at reinflokken holdes samlet
                            og at det foregår aktiv
                            gjeting/vokting,</p>
      <p type="listitem">at det i alminnelighet
                            deltar en eller flere reindriftsfamilier
                            med sine rein i fellesskapet.</p>
    </list>
    <p type="text">Siidaen er ikke bare et
                        arbeidsfellesskap, men også det sentrale
                        grunnlag for tradisjonell bruk av
                        reinbeiteområdene.</p>
    <p type="text">Utfordringen for utvalget har
                        vært å lage regler som passer for de ulike
                        siidaordninger som finnes innenfor den samiske
                        reindriften. Reglene må derfor ikke bli for
                        stivbente, men må heller ikke være så løse at
                        de i praksis ikke får rettslig betydning.
                        Utvalget har foreslått regler som tar hensyn
                        til så vel sommersiida som vintersiida.
                        Siidaens rettslige betydning kommer til uttrykk
                        i flere forhold:</p>
    <list>
      <p type="listitem"><em type="italic">Distriktsstyring</em> . I de
                            foreslåtte reglene for distriktsstyret er
                            det forutsatt at alle sommersiidaene
                            (geasseorohat) skal ha hvert sitt medlem i
                            styret. Er det flere enn syv sommersiidaer
                            i distriktet foreslår utvalgets flertall,
                            alle unntatt én, at styremedlemskap går på
                            omgang. Det ønskelige hadde vært at også
                            alle vintersiidaene hadde fått plass i
                            styret, men da ville styret i mange
                            distrikter blitt for stort. I stedet
                            foreslår flertallet at sommersiidaens
                            medlemsskap i styret skal gå på omgang
                            mellom eventuelle ulike grupper innenfor
                            sommersiidaen. Noen steder er det naturlig
                            at det er vintersiidaene som utgjør disse
                            undergruppene. Andre steder er forholdene
                            annerledes, men det betyr ikke at det ikke
                            kan være aktuelt med undergrupper også her.
                            Det kan for eksempel være ulike
                            familiegrupper innenfor sommersiidaen. Det
                            er opp til utøverne selv å avgjøre om noen
                            av dem vil fremstå som en slik
                            undergruppe.</p>
      <p type="listitem"><em type="italic">Beitebruksregler.</em> En av de
                            viktigste oppgavene for distriktsstyret vil
                            være å lage regler for beitebruken. Disse
                            beitebruksreglene må bygge på den
                            tradisjonelle bruken av arealene mellom de
                            ulike siidaer, så vel sommersiidaer som
                            vintersiidaer. De siste decennier har den
                            tradisjonelle bruken mellom siidaene av
                            ulike årsaker blitt satt under press.
                            Utvalget mener det er viktig å reetablere
                            den tradisjonelle bruken, og gi regler som
                            beskytter denne.</p>
      <p type="listitem"><em type="italic">Reintall.</em>
                            Siidaen og ikke distriktet vil være
                            utgangspunktet ved fastsettelsen av
                            reintall.</p>
      <p type="listitem"><em type="italic">Siidaandel.</em> Gjennom etablering av
                            såkalte siidaandeler er det utøverne
                            innenfor siidaen som avgjør hvor mange
                            ansvarlige utøvere det skal være i
                            siidaen.</p>
    </list>
    <p type="text">Utvalget foreslår også regler
                        for forholdet innad i siidaen, herunder regler
                        om siidastyre, siidakasse og siidafond samt
                        arbeidsplikter og investeringer, se lovutkastet
                        §§ 8-10 - 8-16.</p>
    <section>
      <p type="title">7.3 Siidaandel</p>
    </section>
    <p type="text">Utvalget foreslår at dagens
                        ordning med driftsenhet skal opphøre og
                        erstattes med <em type="italic">siidaandel</em> ,
                        se lovutkastet §§ 4-2 – 4-4.</p>
    <p type="text">Etter utvalgets mening er det
                        flere svakheter ved dagens ordning med
                        driftsenhet. Blant annet er dagens
                        driftsenhetssystem isolert fra det
                        arbeidsfellesskap som siidaen utgjør. Men etter
                        utvalgets syn er det samtidig nødvendig med
                        klare regler om hvem som er ansvarlig for selve
                        driften - både innad og i forhold til omverden.
                        Man kunne for så vidt tenke seg å gjøre siidaen
                        til den ansvarlige enhet. Men siidaens
                        sammensetning kan veksle og vil spesielt på
                        vinterstid kunne variere når det gjelder hvem
                        som er medlem av siidaen.</p>
    <p type="text">Utvalget vil opprettholde
                        ordningen med at det skal være vid adgang til å
                        eie rein for den som hører til den
                        reindriftssamiske befolkning, slik at disse
                        dermed kan bevare sin tilknytning til næringen.
                        Men man må samtidig vite hvem som står for
                        selve driften og som er den ansvarlige utøver.
                        Fremfor alt må ansvarsforholdet for at
                        fastsatte reintall og beitetidsbestemmelser
                        faktisk blir overholdt, være entydig i loven.
                        Man kommer derfor ikke utenom å knytte
                        ansvarsforholdet til enkeltpersoner.</p>
    <p type="text">Utvalget ser også behovet for en
                        etableringskontroll, men mener at utøverne selv
                        må ha større styring med hvem de vil ha inn i
                        driften. Med utgangspunkt i siidaen må det
                        bestemmes hvem som skal kunne gis ansvaret for
                        driften av rein som inngår i siidaen.
                        Betegnelsen driftsenhet er knyttet til dagens
                        ordning med krav om konsesjon fra det
                        offentliges side. På bakgrunn av at utvalget
                        som nevnt foreslår at man i større grad
                        overlater til næringen selv - i praksis siidaen
                        - å regulere tilgangen på nye
                        reindriftsutøvere, har man valgt å unngå
                        betegnelsen driftsenhet, som dessuten har en
                        negativ klang hos mange reindriftssamer. I
                        stedet har man valgt å bruke betegnelsen
                        siidaandel og ansvarlig leder for siidaandel
                        for å vise at den enhet det her er snakk om
                        ikke kan betraktes isolert, men inngår i et
                        større fellesskap, nemlig si­idaen. Utvalget
                        foreslår at dagens innehavere av driftsenheter
                        blir ledere for en siidaandel, jf. utkastet
                        § 4-3 nr. 1. Skal nye siidaandeler
                        opprettes forutsetter det enighet mellom
                        lederne for siidaandeler innenfor siidaen, se
                        § 4-3 nr. 2. Et vilkår for å opprette
                        nye siidaandeler må dessuten være at det ikke
                        skjer noen økning i det reintall som er
                        fastsatt for siidaen. Et mindretall foreslår at
                        det ikke skal kunne opprettes nye andeler
                        dersom det gjennomsnittlige reintall per
                        siidaandel kommer under 250.</p>
    <p type="text">Hvis en siida i dag for eksempel
                        består av to driftsenheter, vil innehaverne av
                        disse etter forslaget bli ledere for hver sin
                        siidaandel og de kan ved enighet etablere en
                        eller flere nye siidaandeler innenfor
                        siidaen.</p>
    <p type="text">Når det her siktes til siidaen,
                        tas utgangspunktet i sommersiidaen, dvs. de som
                        har felles geasseorohat. De som er sammen om
                        sommeren kan imidlertid ellers i året fordeles
                        i mindre grupper, som da utgjør
                        arbeidsfellesskapet. Disse mindre siidaene bør
                        ha adgang til å etablere siidaandeler uten at
                        alle innenfor geasseorohat er enige. Men skal
                        disse mindre gruppene kunne etablere nye
                        si­idaandeler, må de få fastsatt et reintall
                        spesielt for dem, og de må holde seg innenfor
                        dette reintallet, se nærmere merknaden til
                        utkastet § 4-3 nr. 2.</p>
    <p type="text">Den ansvarlige leder for en
                        siidaandel skal kunne overføre lederansvaret
                        til en som kan drive videre etter ham eller
                        henne, jf. utkastet § 4-7. Kretsen av dem
                        som kan overta lederansvaret svarer til reglene
                        i 1978-loven § 4, men utvalget har søkt å
                        rette opp uheldige utslag av dagens regler. Det
                        vises til utkastet § 4-7 og § 4-9 med
                        merknader.</p>
    <section>
      <p type="title">7.4 Sideordnet
                        rekrutteringsandel</p>
    </section>
    <p type="text">Et problem ved dagens regler om
                        driftsenhet er etter utvalgets oppfatning å få
                        til smidige ordninger i forbindelse med
                        generasjonsovergang. For å bøte på dette
                        foreslår utvalget en ordning med sideordnet
                        rekrutteringsandel, se utkastet § 4-4.</p>
    <p type="text">Utvalget foreslår at lederen for
                        en siidaandel skal kunne etablere en sideordnet
                        rekrutteringsandel, der en person fra den yngre
                        generasjon utpekes som leder. Slik sideordnet
                        rekrutteringsandel kan først etableres når
                        lederen for den ordinære siidaandelen er fylt
                        50 år.</p>
    <p type="text">Ved å gi en person i neste
                        generasjon en rekrutteringsandel, kan man sikre
                        trygge arbeidsforhold for vedkommende inntil
                        lederen av den ordinære siidaandelen avvikler.
                        Ordningen med sideordnet rekrutteringsandel
                        skal sikre en smidig generasjonsovergang. Uten
                        en slik mulighet til midlertidige
                        rekrutteringsandeler vil det bli et press på
                        opprettelse av stadig nye siidaandeler.
                        Betegnelsen sideordnet rekrutteringsandel er
                        valgt for å understreke at den er knyttet til
                        en annen siidaandel og skal sikre den yngre
                        generasjons rettigheter. Lederen av den
                        sideordnede andelen har i selve driften samme
                        rettigheter, ansvar og forpliktelser som
                        lederen av en siidaandel.</p>
    <p type="text">Utvalgets flertall, alle unntatt
                        én, foreslår at det bare kan etableres én
                        sideordnet rekrutteringsandel til hver
                        siidaandel. Dette betyr at der flere barn er
                        aktive i reindriften, må foreldrene velge hvem
                        som skal få rekrutteringsandel. Selv om bare
                        ett barn kan få sideordnet rekrutteringsandel,
                        betyr ikke det at andre barn nødvendigvis er
                        avskåret fra å bli leder for en siidaandel.
                        Hvis lederne for siidaandelene innenfor en
                        siida er enige, kan det etableres ny siidaandel
                        for andre barn.</p>
    <p type="text">I store siidaer med mange
                        siidaandeler kan det nok bli vanskelig å oppnå
                        enighet om etablering av nye siidaandeler hvis
                        dette innebærer fordeler for en familie på
                        bekostning av andre. Men i små si­idaer hvor
                        det for eksempel i dag bare er to
                        driftsenheter, vil disse to kunne etablere en
                        sideordnet rekrutteringsandel hver samt i
                        tillegg kunne bli enige om å etablere en eller
                        flere nye siidaandeler for andre
                        familiemedlemmer.</p>
    <section>
      <p type="title">7.5 Reinmerke</p>
    </section>
    <p type="text">Utvalget foreslår å videreføre
                        dagens regler om reinmerke, men slik at regler
                        som i dag står i forskrifter blir inntatt i
                        selve loven. Dette blant annet for å
                        synliggjøre de sterke tradisjoner som er
                        knyttet til reinmerke. Utvalget foreslår
                        endring i dagens frister for reinmerking. I
                        1978-loven bestemmes det at kalven skal merkes
                        innen 31. oktober med mulighet til
                        forlengelse til 31. mai. Denne første
                        fristen har enkelte steder gitt opphav til den
                        oppfatning at umerket kalv er allemannseie
                        etter den 31. oktober. Utvalget foreslår
                        at det bare skal være én frist for merking, og
                        den settes til 31. mai året etter at dyret
                        er født. Se nærmere om utvalgets forslag til
                        merkeregler i lovutkastet kapittel 7.</p>
    <section>
      <p type="title">7.6 Distrikt og
                        distriktsstyring</p>
    </section>
    <p type="text">Utvalget vil opprettholde
                        distriktsordningen og trekker opp nærmere
                        regler for distriktsinndelingen, se utkastet
                        § 8-1.</p>
    <p type="text">Distriktsstyrets rolle i dag som
                        både et privatrettslig og offentligrettslig
                        organ skaper etter utvalgets oppfatning
                        problemer. Faren for inhabilitet er påtagelig,
                        et forhold som også har fått Sivilombudsmannens
                        oppmerksomhet.</p>
    <p type="text">De uklare reglene om
                        distriktsstyrets myndighet skaper et grunnlag
                        for at et flertall i distriktet kan misbruke
                        sin posisjon til å fremme egne interesser på
                        tvers av distriktets felles interesser, til
                        direkte skade for mindretallet.</p>
    <p type="text">Det bør, slik utvalget ser det,
                        fortsatt være et styre for distriktet som
                        består av reineierne i distriktet. Men styret
                        bør være et privatrettslig organ. Dette styret
                        kan sammenlignes med det styret som er i en
                        bygdeallmenning. Styret får som privatrettslig
                        organ myndighet til å bestemme en rekke forhold
                        innad i distriktet, forhold som har betydning
                        for ressursforvaltningen og vernet av beitene.
                        Forhold som vedrører den enkeltes drift faller
                        utenfor distriktsstyrets myndighet. I likhet
                        med hva som gjelder for andre privatrettslige
                        organer, vil distriktsstyret være underlagt en
                        viss kontroll fra det offentliges side.</p>
    <p type="text">Siden medlemmene i styret selv
                        vil være utøvere, og ha egeninteresser i mange
                        av de spørsmål styret skal behandle, er det
                        viktig å sikre at et flertall ikke benytter sin
                        posisjon til på urimelig måte å tilsidesette
                        mindretallets interesser. Klarere regler for
                        hva styret kan bestemme, og dermed mindre rom
                        for vilkårlighet, er således viktig.</p>
    <p type="text">Et viktig virkemiddel for å
                        sikre at også mindretallets interesser blir
                        ivaretatt, er regler som sikrer de ulike
                        siidaer representasjon i styret. Dette bør
                        etter utvalgets mening suppleres med adgang for
                        den eller de reineiere som mener seg
                        urettmessig behandlet til å få prøvet
                        distriktsstyrets beslutning for et uhildet
                        organ.</p>
    <p type="text">Størrelsen på distriktene vil
                        kunne variere, fra store distrikter der enkelte
                        grupper driver atskilt fra hverandre, til små
                        distrikter der det hele året eller deler av
                        året er samdrift. De foreslåtte reglene er
                        utformet slik at de får anvendelse uansett
                        distriktets størrelse.</p>
    <p type="text">Etter utvalgets forslag skal
                        distriktsstyret bestå av representanter fra de
                        ulike grupperingene i distriktet. Valget skjer
                        altså ikke på årsmøtet, der hver stemme teller
                        like meget. En slik ordning kunne medføre at
                        det var de samme gruppene innenfor distriktet
                        som alltid ble sittende med flertallet i
                        distriktsstyret. Distriktsstyret skal forvalte
                        de felles ressurser, herunder beite, som
                        distriktet rår over, og da må man sikre at de
                        ulike beiteområdene i distriktet blir
                        representert i styret over tid. Valget skjer
                        derfor med utgangspunkt i den gruppen av
                        siidaandeler som er sammen på geasseorohat
                        (sommerbeite).</p>
    <p type="text">Innenfor en sommersiida kan det
                        være flere grupperinger som springer ut av de
                        ulike vintersiidaer eller av ulike
                        familiegrupper. Dette hensyn søkes etter
                        utvalgets forslag ivaretatt gjennom nærmere
                        regulering av valg av distriktsstyrekandidat
                        fra de ulike sommersiidaene. Også gjennom valg
                        av sommersiidaens representant til styret må
                        man således unngå at det er én gruppering
                        innenfor sommersiidaen som alltid blir sittende
                        med styrevervet, se utkastet § 8-2 annet
                        og tredje ledd.</p>
    <p type="text">Utvalget er delt når det gjelder
                        de nærmere regler for valg til distriktsstyret.
                        Flertallet foreslår at valg skjer med
                        utgangspunkt i sommersiidaen. Mindretallet
                        foreslår en ordning med valgkretser i de
                        distrikter der antall sommersiidaer er over
                        syv. Utvalget foreslår også nærmere regler om
                        distriktets årsmøte og hvem som har stemmerett,
                        se utkastet §§ 8-8 og 8-9. Det foreslås
                        også regler om distriktskasse og reindriftsfond
                        for distriktet og om revisjon av disse midlene,
                        se §§ 8-5, 8-6 og 8-7.</p>
    <section>
      <p type="title">7.7 Bruksregler</p>
    </section>
    <p type="text">En av de viktigste oppgavene for
                        distriktsstyret vil etter utvalgets oppfatning
                        være å utarbeide bruksregler. Regler om dette
                        er foreslått i lovutkastet kapittel 9.
                        Særlig viktig er reglene om beitebruk og
                        reintall. Utvalgets forslag inneholder også
                        egne bestemmelser som må iakttas ved
                        utarbeidelsen av slike regler, se utkastet
                        § 9-3 og § 9-4.</p>
    <p type="text">Distriktet skal gjennom
                        bruksreglene også gi regler om bruk av
                        distriktets fellesinnretninger, som gjerder og
                        andre felles anlegg. Regler om bruk av
                        motoriserte kjøretøy skal gis for å ivareta
                        hensynet til beitegrunnlaget. Andre felles
                        ressurser for distriktet kan være
                        reindriftsfond og andre midler.</p>
    <p type="text">Innenfor et distrikt er det i
                        mange tilfeller nødvendig å lage kjøreregler
                        for bruken av de ulike årstidsbeiter. Hvor
                        detaljerte de skal være, vil avhenge av
                        forholdene i de ulike områdene. Jo større
                        konflikt det er mellom siidaene om beitene, jo
                        mer detaljerte regler trengs. Men som et
                        minimum må det, i følge utvalget, vurderes å gi
                        regler om:</p>
    <list>
      <p type="listitem">Beitetider for de ulike
                            årstidsbeitene, med mindre det dreier seg
                            om helårsbeiter</p>
      <p type="listitem">Kjerneområdet for den
                            enkelte siida på vinterbeitet</p>
      <p type="listitem">Regler om bruk av
                            flytteleier gjennom andres sommerbeiter
                            (geasseorohat)</p>
      <p type="listitem">Regler om bruk av
                            flytteleier gjennom andre si­idaers
                            kjerneområde på vinterbeitene</p>
      <p type="listitem">Beskrivelse av sommerbeitene
                            (geasseorohat)</p>
      <p type="listitem">Flyttmønsteret mellom de
                            ulike årstidsbeitene</p>
      <p type="listitem">Regler om flytting</p>
    </list>
    <p type="text">Reglene om beitebruk forutsettes
                        å bygge på den tradisjonelle bruk av arealene
                        og fremme rasjonelle bruksordninger.
                        Flertallet, alle unntatt ett medlem, vil også
                        ha inntatt en bestemmelse om at reglene om
                        beitebruk ikke må komme i strid med den enkelte
                        siidas rettigheter etablert på særskilt
                        rettsgrunnlag, se utkastet § 9-3 annet
                        ledd.</p>
    <p type="text">Utvalget har også søkt å
                        lovfeste regler for god reindriftsskikk. Det er
                        regler om gjeting, § 6-2, om geahadeapmi
                        (innsyn) i § 6-3, om behandling av andre
                        siidaers rein, § 6-4, om skilling
                        (rátkkaeapmi eller tanadeapmi), § 6-5,
                        samt regler om varsling om rein i gjerde,
                        § 6-6.</p>
    <section>
      <p type="title">7.8 Reintall</p>
    </section>
    <p type="text">Et problem med dagens regler om
                        reintall er, slik utvalget ser det, at de
                        hovedsakelig er knyttet til distrikt og
                        driftsenhet. En fastsettelse av reintall som
                        ikke tar hensyn til siidaen, kan gi uheldige
                        utslag.</p>
    <p type="text">Utvalget mener at fastsettelsen
                        av reintallet må ta utgangspunkt i siidaen og
                        det beiteareal den disponerer.</p>
    <p type="text">Etter utvalgets forslag skal det
                        øvre reintallet fastsettes for sommersiidaen,
                        se utkastet § 9-4.</p>
    <p type="text">I distrikt der vinterbeitene er
                        de marginale beitene, kan en fastsettelse av
                        reintallet som alene tar utgangspunkt i
                        sommerbeitene gi et for høyt reintall. En
                        fastsettelse av distriktets reintall kan derfor
                        ikke skje bare på grunnlag av sommerbeitene.
                        Det er nødvendig å se på alle årstidsbeitene
                        samlet, der de mest marginale beitene vil være
                        avgjørende for hvor høyt reintallet kan være.
                        Samtidig må man ved fastsettelsen av reintallet
                        se dette i sammenheng med beitetidene,
                        § 9-5. Er vinterbeitene knapphetsfaktoren,
                        er det ikke alene reintallet som er avgjørende,
                        men også beitetidene.</p>
    <section>
      <p type="title">7.9
                        Reindriftsforvaltningen</p>
    </section>
    <p type="text">Utvalget viser her til
                        evalueringen av reindriftsforvaltningen
                        foretatt av Norsk institutt for by- og
                        regionforskning, NIBR, og som er publisert i
                        NIBR -Prosjektrapport 2000: 16, <em type="italic">Reindriftsforvaltningen - en evaluering
                        av organisasjon og virksomhet.</em></p>
    <p type="text">Et samlet utvalg mener at det er
                        nødvendig å foreta endringer i
                        forvaltningsordningen.</p>
    <p type="text">Utvalgets flertall, alle unntatt
                        ett medlem, foreslår en forvaltningsmodell der
                        fylkesreindriftsstyret med fylkesmannen som
                        sekretariat, har forvaltningsansvaret på
                        regionalt nivå. På nasjonalt nivå skjer
                        forvaltningen under ledelse av Reindriftsstyret
                        med et sentralt forvaltningsapparat - Statens
                        reindriftsforvaltning - som sekretariat.
                        Forslaget innebærer en videreføring av dagens
                        Reindriftsstyre med Reindriftsforvaltningen i
                        Alta. Reindriftsstyrets representanter
                        oppnevnes av reineierne selv, Sametinget og
                        departementet. Et flertall av medlemmene skal
                        være reineiere.</p>
    <p type="text">Mindretallet frykter at
                        reindriftsinteressene vil tape i konkurransen
                        med andre interesser hvis forvaltningen blir
                        lagt til fylkesmannen på det regionale nivået.
                        Det gjelder spesielt i arealvernsaker.
                        Flertallet ser altså annerledes på dette
                        spørsmålet og legger avgjørende vekt på at
                        fylkesmannen i dag har ansvar for spørsmål som
                        er av avgjørende betydning for reindriften. Men
                        fordi fylkesmannen ikke har noe ansvar for
                        reindriften, får reindriftens interesser etter
                        flertallets mening i mange tilfeller ikke
                        tilstrekkelig oppmerksomhet hos
                        fylkesmannen.</p>
    <p type="text">Departementet vil fortsatt være
                        overordnet organ for reindriftsforvaltningen
                        med ansvar for reindriftslovgivningen, og for
                        at regjeringens politiske målsettinger blir
                        ivaretatt gjennom lov- og forskriftsarbeid.
                        Departementet vil fortsatt ha myndighet til å
                        instruere Reindriftsstyret i enkeltsaker,
                        eventuelt selv treffe vedtak i kraft av
                        overordnet organ i forvaltningslovens forstand.
                        Men utvalget mener at Sametinget må ha en
                        sentral rolle i den nasjonale
                        reindriftspolitikken, og som ledd i dette bør
                        Sametinget delta i arbeidet med utarbeidelse av
                        forskrifter i henhold til reindriftsloven.</p>
    <p type="text">Mindretallet, ett medlem,
                        foreslår opprettholdt dagens ordning med
                        områdestyrer og reindriftskontorer, og ønsker
                        ikke forvaltningen lagt til fylkesmannen. Etter
                        mindretallets forslag bør Sametinget få
                        forvaltningsansvaret, og
                        reindriftsforvaltningen i Alta vil i så fall
                        bli etablert som et fagkontor under
                        Sametinget.</p>
    <p type="text">Utvalget foreslår etablert et
                        eget reinoppsyn underlagt Statens naturoppsyn.
                        Reinoppsynet skal kontrollere at distriktets
                        bruksregler blir overholdt og skal gjennom
                        tilstedeværelse i marken blant annet søke å
                        bilegge eventuelle konflikter som kan
                        oppstå.</p>
    <p type="text">Utvalget ser det som viktig å
                        søke å løse konflikter mellom distrikter,
                        mellom siidaer eller mellom enkeltpersoner. Det
                        er viktig å løse konflikter på en slik måte at
                        de involverte kan samarbeide senere. Utvalget
                        foreslår derfor at det etableres en
                        meglingsordning.</p>
    <section>
      <p type="title">7.10 Sanksjoner</p>
    </section>
    <p type="text">Sanksjonsreglene i 1978-loven er
                        etter utvalgets oppfatning uklare. Dette
                        innebærer at utøverne ikke vet hva de kan
                        risikere ved brudd på lovens regler eller
                        vedtak truffet av myndighetene. Uklarheten
                        innebærer også at forvaltningen er usikker på
                        hvordan vedtak skal følges opp. Lovens regler
                        må derfor bli langt klarere.</p>
    <p type="text">Forutsetningen for at
                        myndighetene skal gripe inn med sanksjoner, er
                        etter utvalgets syn at det foreligger en
                        offentlig interesse som tilsier at konflikten
                        ikke bør overlates til privat rettshåndhevelse
                        eller mangel på sådan. Mange av lovens
                        bestemmelser er interne ordens- og
                        samhandlingsregler som i utgangspunktet ikke er
                        egnet for noen form for tiltak fra
                        myndighetenes side dersom de ikke skulle bli
                        fulgt. Her vil det i siste omgang være opp til
                        partene selv eventuelt å bringe saken inn for
                        domstolene med sikte på løsning av
                        konflikten.</p>
    <p type="text">På den annen side vil det kunne
                        oppstå situasjoner hvor myndighetene har en
                        klar interesse i og plikt til å sørge for at
                        bestemmelsene etterleves.</p>
    <p type="text">Dersom virksomhet drives i strid
                        med bestemmelser eller vedtak, kan myndighetene
                        etter utvalgets forslag utferdige nødvendige
                        pålegg for å bringe den ulovlige virksomheten
                        til opphør, se utkastet § 13-2.</p>
    <p type="text">Det foreslås innført en hjemmel
                        for å nytte tvangsmulkt, som er et økonomisk
                        virkemiddel for å framtvinge etterlevelse av et
                        pålegg. Så lenge oppfyllelse ikke skjer, løper
                        det en mulkt. Tvangsmulkt kan nyttes i alle
                        tilfeller hvor det er utferdiget pålegg eller
                        forbud, jf. § 13-3 i lovforslaget.
                        Tvangsmulkt er kjent fra lovverket for
                        øvrig.</p>
    <p type="text">Det foreslås en bestemmelse om
                        avgift ved brudd på beitebruksreglene, jf.
                        § 13-4. Det dreier seg her om en
                        administrativt ilagt avgift for dem som har
                        forsynt seg mer av fellesskapet enn de er
                        berettiget til. Innbetalt avgift tilfaller
                        fellesskapet. Bestemmelsen har en parallell i
                        § 8 b om ressursavgift i dagens lov. To
                        medlemmer ønsker ikke regler om slik
                        avgift.</p>
    <p type="text">Det fremmes også forslag om
                        hjemmel for å utferdige forelegg, som er et
                        pålegg om å etterkomme et allerede gitt pålegg,
                        jf. § 13-5. Som for tvangsmulkt er også
                        dette etter mønster fra annen lovgivning. Den
                        forelegget er rettet mot, kan bringe det inn
                        for rettsapparatet etter en nærmere bestemt
                        frist. Dersom dette ikke skjer, vil pålegget ha
                        samme tvangskraft som en dom.</p>
    <p type="text">Dersom andre virkemidler ikke
                        anses formålstjenlige, kan det fattes vedtak om
                        tvangstiltak, jf. § 13-6.</p>
    <p type="text">Vedtak om tvangstiltak kan blant
                        annet gå ut på forskjellige former for arbeid
                        og kontroll med rein eller reinflokk,
                        reintallsreduksjon og riving av ulovlig
                        oppførte hytter og anlegg. Ett medlem ønsker
                        ikke regler om tvangsmessig reduksjon av
                        reintallet.</p>
    <p type="text">Vedtak om tvangstiltak er
                        tvangsgrunnlag, men selve gjennomføringen av
                        tvangstiltaket krever namsmyndighetenes
                        medvirkning med unntak av tiltak som går ut på
                        gjennomføring av pålegg om nødvendig arbeid og
                        kontroll med rein eller reinflokk.</p>
    <p type="text">Det foreslås at de organer som
                        har hjemmel til å fatte tvangsvedtak også skal
                        kunne begjære tvangsfullbyrdelse overfor
                        namsretten i henhold til
                        tvangsfullbyrdelsesloven § 13-14.</p>
    <p type="text">De ulike sanksjonene kan brukes
                        sammen eller hver for seg. Sanksjoner skal
                        imidlertid stå i rimelig forhold til
                        overtredelsen. Sanksjonene må samordnes slik at
                        de ikke rammer på en urimelig måte, se utkastet
                        § 13-1 annet ledd.</p>
    <p type="text">
                Bla i dokumentet: 
                &lt; 6 Reindriftslovgivningen... | 
                8 Departementets vurderinger > | 
                Dokumentets forside</p>
  </body>
</document>
