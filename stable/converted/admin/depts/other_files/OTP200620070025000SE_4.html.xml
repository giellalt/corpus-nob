<?xml version="1.0" encoding="UTF-8"?>
<!DOCTYPE document PUBLIC "-//UIT//DTD Corpus V1.0//EN" "http://giellatekno.uit.no/dtd/corpus.dtd">
<document id="no_id" xml:lang="nob">
  <header>
    <title>Ot.prp. nr. 25 (2006–2007)</title>
    <genre/>
    <author>
      <unknown/>
    </author>
    <availability>
      <license type="standard"/>
    </availability>
    <origFileName>http://www.regjeringen.no/pages/1929327/PDFS/OTP200620070025000DDDPDFS.pdf</origFileName>
    <parallel_text location="OTP200620070025000SE_4.html" xml:lang="sme"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision: 42821 $; </version>
  </header>
  <body>
    <p type="title">Om lov om reindrift
                (reindriftsloven)</p>
    <p type="text"/>
    <p type="text"/>
    <p type="text">Søk hos Landbruks- og
                matdepartementet</p>
    <p type="text">
                Søk på hele regjeringen.no</p>
    <p type="text">
                Du er her:  &lt;  &lt;
                 &lt; </p>
    <p type="text"/>
    <p type="text">Ot.prp. nr. 25 (2006-2007)</p>
    <section>
      <p type="title">Om lov om reindrift
                (reindriftsloven)</p>
    </section>
    <p type="text">
                Bla i dokumentet:  |  | </p>
    <section>
      <p type="title">4 Reindriften i dag</p>
    </section>
    <section>
      <p type="title">4.1 Utbredelse og
                        arealgrunnlag</p>
    </section>
    <p type="text">I Norge har reindriften sitt
                        opphav hos den samiske befolkningen. Gjennom
                        historien har reindrift vært utbredt over store
                        deler av landet. I dag utøves samisk reindrift
                        i det vesentligste i fjell- og utmarksområdene
                        i Finnmark, Troms, Nordland og Nord-Trøndelag,
                        samt i deler av Sør-Trøndelag, Møre og Romsdal
                        (gjelder Trollheimen) og Hedmark. I
                        Nord-Gudbrandsdal og Valdres utøves det
                        reindrift i regi av bygdefolk. Denne
                        reindriften krever tillatelse i henhold til
                        reindriftsloven § 5 som har bestemmelser
                        om utøvelse av reindrift utenfor de samiske
                        reinbeiteområdene, og er organisert som
                        andelslag (tamreinlag). I tillegg utøver Rendal
                        Renselskap, i Rendalen, Engerdal og Trysil, en
                        særegen driftsform basert på avskyting av
                        privateide dyr.</p>
    <p type="text">Totalt foregår det reindrift i
                        nærmere 140 av landets kommuner, og på et areal
                        som brutto utgjør om lag 40 % av landarealet i
                        Norge eller ca. 140.000 km2. Fra og med
                        Finnmark til og med Sør-Trøndelag utgjør
                        bruttoandelen rundt 80 % av landarealet. Ikke
                        alt av arealet er tilgjengelig som reinbeite.
                        Vann, impediment, dyrket mark og bebygde
                        områder kommer til fradrag. Det anslås at
                        nettoarealet utgjør ca. 90.000 km2 eller i
                        underkant av 30 % av Norges fastlandsareal. For
                        øvrig har norske reineiere disponert
                        beiteområder i Sverige i henhold til konvensjon
                        om reinbeite mellom Norge og Sverige av
                        9. februar 1972. Tilsvarende har svenske
                        reineiere disponert beiteområder i Norge. Denne
                        konvensjonen løp ut 30. april 2005, og det
                        forhandles nå om ny reinbeitekonvensjon med
                        Sverige. Det vises for øvrig til Ot.prp. nr. 75
                        (2004-2005) og Innst. O. nr. 98
                        (2004-2005).</p>
    <section>
      <p type="title">4.2 Organisering</p>
    </section>
    <p type="text">Den samiske reindriften er
                        administrativt delt inn i 6 reinbeiteområder,
                        jf. reindriftsloven § 2. Disse er
                        Øst-Finnmark, Vest-Finnmark, Troms, Nordland,
                        Nord-Trøndelag og Sør-Trøndelag/Hedmark
                        reinbeiteområder. Det foregår også samisk
                        reindrift i Trollheimen. Dette området ligger
                        utenfor grensene for de øvrige
                        reinbeiteområder, og reindriften her har sitt
                        særlige rettsgrunnlag i form av avtaler med
                        grunneierne og ekspropriasjonsvedtak, jf. lov
                        av 21. desember 1984 nr. 101.</p>
    <p type="text">De samiske reinbeiteområdene er
                        delt inn i reinbeitedistrikter. Ordningen med
                        inndeling i distrikter har sin opprinnelse fra
                        slutten av 1800-tallet. Ved utgangen av
                        driftsåret 2005/06 var det totalt 82
                        reinbeitedistrikter, fordelt på 72 sommer- og
                        helårsbeitedistrikter og 10 distrikter som
                        brukes til vår-/høst- og vinterbeiter for norsk
                        reindrift og/eller som områder for svensk
                        reindrift. Innenfor hvert distrikt utøves
                        reindrift i en eller flere
                        siidaer/drifts­grupper. Siidastrukturen kan
                        variere noe mellom år. De siste årene har det
                        totalt vært ca. 110 sommersiidaer og ca. 150
                        vintersiidaer.</p>
    <p type="text">Siidaene omfatter én eller flere
                        driftsenheter. Innenfor hver driftsenhet er det
                        som oftest flere reineiere med hvert sitt
                        reinmerke. Det var totalt 578 driftsenheter i
                        næringen per 31. mars 2005, hvorav 9 enheter
                        var registrert uten rein. I overkant av 2.850
                        personer er tilknyttet disse driftsenhetene.
                        Hovedtyngden av den samiske reindriften finnes
                        i Finnmark, med 417 driftsenheter og drøyt
                        2.100 personer per 31. mars 2005.</p>
    <p type="text">Når det gjelder nærmere detaljer
                        om distrikter og driftsforhold i de enkelte
                        reinbeiteområder, vises til utvalgets
                        fremstilling under punkt 3.4.</p>
    <section>
      <p type="title">4.3 Reindriftens naturgrunnlag og ytre
                        påvirkningsfaktorer</p>
    </section>
    <p type="text">Reindriften foregår i et arktisk
                        produksjonssystem der man utnytter reinens
                        tilpasning til den nordlige taigaen og
                        tundraen. Reinen er fysiologisk og
                        atferdsmessig tilpasset sitt naturmiljø, både
                        gjennom rask vekst gjennom en kort og intens
                        sommersesong, og ved redusert aktivitetsnivå og
                        energitap gjennom vinteren. Utøverne nytter
                        også reinens tilpasninger gjennom sesongvise
                        flyttinger av reinflokkene mellom ulike
                        beiteområder. Reinens naturlige forflytting og
                        den nomadiske driftsformen er selve bærebjelken
                        for en optimal produksjon i disse områdene. I
                        Finnmark skjer dette gjennom flytting fra
                        karrige og snøfattige vinterbeiter i innlandet
                        til frodige og fuktige sommerbeiter langs
                        kysten og på øyene. I andre deler av landet er
                        det andre og til dels motsatte
                        flyttemønstre.</p>
    <section>
      <p type="title">4.4 Produksjon og tap</p>
    </section>
    <p type="text">Innen reindriftsnæringen er det
                        til dels store forskjeller i produktiviteten,
                        både mellom år og mellom de ulike områdene.
                        Forskjellene går på kalvetilgang, slaktevekter,
                        slaktekvantum og tap. De siste årene har
                        produktiviteten for landet som helhet vært god
                        og økende med lite tap, god kalvetilgang og
                        stort slakteuttak. I noen områder sliter
                        imidlertid næringen med økende tap og synkende
                        produksjon.</p>
    <p type="text">Ved utgangen av driftsåret
                        2004/05 var det i næringen totalt registrert
                        ca. 232.000 rein i vårflokk (før kalving), hvor
                        over 70 % var hjemmehørende i Finnmark. I løpet
                        av driftsåret 2004/05 ble det merket nesten
                        122.000 kalver, som tilsvarer 80 % av
                        simleflokken. Reineierne oppga at ca. 18.000 av
                        de merkede kalvene (ca. 15 %) og ca. 20.000
                        voksne dyr (ca. 9 %) gikk tapt i løpet av
                        driftsåret. Fredet rovvilt ble oppgitt som
                        årsak til nesten 90 % av kalvetapet og ca. 70 %
                        av tapet av voksne dyr. Reineierne leverte
                        totalt ca. 88.000 dyr til slakteri (2.107 tonn
                        i slaktekvantum). Dette tilsvarer i
                        gjennomsnitt en totalproduksjon på 9,0 kg per
                        rein i vårflokk, og 14,4 kg per km2.</p>
    <section>
      <p type="title">4.5 Reintall og
                        beitegrunnlag</p>
    </section>
    <p type="text">I enkelte områder har reintallet
                        historisk sett variert i betydelig grad. Disse
                        svingningene skyldes et kompleks av faktorer av
                        naturmessig og i noen grad av samfunnsmessig
                        art. I klimatisk gunstige år har det i enkelte
                        områder vært tradisjon hos reindriftsutøverne
                        for å bygge opp flokkene sine slik at de bedre
                        skal kunne motstå tap i harde og vanskelige
                        vintrer. Dette har bidratt til at også de
                        naturlige tapene har toppet seg i klimatisk
                        ugunstige år slik at reintallet over tid har
                        fluktuert betydelig. I andre områder har
                        reintallet vært holdt relativt lavt og stabilt,
                        noe som til dels har bidratt til forskjeller i
                        reintall mellom de ulike reinbeiteområdene.
                        Naturlige forskjeller i beitegrunnlaget bidrar
                        også til forskjeller i både reintall og
                        produksjon mellom de ulike
                        reindriftsområdene.</p>
    <p type="text">I Finnmark økte reintallet
                        sterkt fra siste halvdel av 1970-tallet og fram
                        til 1989 da det registrerte reintallet nådde et
                        historisk maksimum på ca. 200.000 dyr i
                        vårflokk. I perioden fram til 2000/01 ble dette
                        tallet nesten halvert (ca. 109.000). Siden
                        2000/01 har reintallet i Finnmark igjen økt
                        (ca. 168.000 per 31. mars 2005). Målsettingen
                        er å søke å holde reintallet relativt stabilt
                        på et langsiktig, økologisk forsvarlig nivå for
                        å sikre en god tilpasning til
                        ressursgrunnlaget, og en produktiv reinflokk
                        som kan gi en økonomisk forutsigbar drift.</p>
    <p type="text">Parallelt med reintallsøkningen
                        på 1970- og 1980-tallet, men også videre utover
                        1990-tallet, ble det dokumentert en sterk
                        reduksjon i lavbeitene i Finnmark, og da særlig
                        på vår- og høstbeitene. Det er en utbredt
                        oppfatning at lav er sensitiv for tråkk og hard
                        beiting, og har sen gjenvekst. Foreløpige
                        resultater fra de siste undersøkelsene på
                        Finnmarksvidda viser at i områder med høy
                        beitebelastning er lavbeitene fortsatt slitt,
                        mens i områder med relativt lavere reintetthet
                        har lavbeitene tatt seg opp. Den raske
                        gjenveksten av lav i sistnevnte områder,
                        skyldes at det i de siste årene har vært mye
                        nedbør om sommeren, noe som generelt gir økende
                        vekstrate på reinlav.</p>
    <section>
      <p type="title">4.6 Klimaendringer, rovdyr og
                        areal­situasjon</p>
    </section>
    <p type="text">Reindriften drives på naturens
                        premisser og er generelt sårbar i forhold til
                        ytre påvirkninger. Dette omfatter både
                        naturlige påvirkningsfaktorer som klima og
                        rovdyr, men også menneskelige faktorer som
                        arealinngrep og forstyrrende aktiviteter.</p>
    <p type="text">Generelt kan en si at
                        klima­endringer vil kunne få betydning for
                        tilgang, kvalitet og kvantitet av beite, men
                        også for blant annet område­bruk, flytteveier
                        og flyttetidspunkter, kalvingsland og
                        insektstress. Hvor­vidt endringene er mest
                        positive eller mest negative for reindriften,
                        vil variere mellom områder, avhengig av
                        regionale og lokale forhold, samt når og
                        hvordan området brukes av reindriften.
                        Sammen­hengene er komp­lekse og vil være
                        vanskelige å forutsi. I et føre-var-perspektiv
                        vil det derfor være viktig å sikre både en
                        bærekraftig ressurstilpasning og et best mulig
                        arealgrunnlag, som kan gi næringen den
                        nødvendige robusthet og fleksi­bilitet til å
                        tilpasse seg klimaendringer.</p>
    <p type="text">Vekslende forekomster av rovdyr
                        har stort sett alltid utgjort en del av det
                        ytre miljøet som påvirker reindriften. Gjennom
                        sin helårs utnyttelse av fjell- og
                        utmarksområder har reindriftsnæringen vært vant
                        til å forholde seg til rovdyr. I de seinere
                        årene har imidlertid rovdyrtapene i mange
                        områder ligget på et fra næringen sett
                        uakseptabelt høyt nivå. Det er en stor
                        utfordring for næring og ansvarlige myndigheter
                        å finne løsninger som reduserer rovdyrtapene,
                        og som sikrer en opprettholdelse av den
                        tradisjonelle nomadiske reindriften.</p>
    <p type="text">Reinbeitearealene er under et
                        stadig press fra andre arealbrukere. Dette
                        gjelder blant annet vei- og vassdragsutbygging,
                        Forsvarets virksomhet, hyttebygging, nydyrking,
                        jakt- og friluftsinteresser og de senere årenes
                        omfattende planer for vindkraftutbygging. Økt
                        kommersialisering i ly av allemannsretten
                        skaper også utfordringer for reindriften, idet
                        slike aktiviteter fort kan få et omfang og skje
                        i tidsrom som kan være til stor skade og ulempe
                        for reindriften. Etter omstendighetene kan et
                        lite inngrep ødelegge hele årssyklusen.
                        Forholdet til annen utnyttelse av
                        utmarksarealer blir derfor lett
                        konfliktfylt.</p>
    <p type="text">Reindriftsrettens geografiske
                        utstrekning er et tema som særlig har stått
                        sentralt i Sør-Trøndelag/Hedmark
                        reinbeiteområde de senere år. Oppmerksomheten
                        har i vesentlig grad sin bakgrunn i
                        Høyesteretts avgjørelse i Korssjøfjellsaken,
                        Rt. 1988 s. 1217. I denne saken kom Høyesterett
                        fram til at det på et nærmere angitt område
                        innenfor forvaltningsgrensene ikke var etablert
                        reindriftsrett gjennom alders tids bruk. Fram
                        til denne dommen hadde det fra næringens og
                        forvaltningens side vært lagt til grunn at det
                        forelå en rett til å utøve reindrift innenfor
                        reinbeiteområdene. I St.meld. nr. 28
                        (1991-1992) <em type="italic">En bærekraftig
                        reindrift</em> ble dette forholdet viet
                        betydelig oppmerksomhet, og det ble foreslått
                        endringer i reindriftsloven. For å løse
                        spørsmålet om reindriftsrettens geografiske
                        utstrekning, ble reindriftsloven § 2 endret i
                        1996 slik at det i loven gis direkte uttrykk
                        for at de utmarksstrekninger som inngår i
                        reinbeiteområdene er å anse som lovlig
                        reindriftsareal med mindre annet følger av
                        særlige rettsforhold, se for øvrig merknader
                        til § 4 i kapittel 10. I tillegg ble
                        reindriftslovens ekspropriasjonshjemmel endret
                        slik at staten er gitt adgang til å
                        ekspropriere rett til reindrift for eventuelle
                        arealer innenfor de samiske reinbeiteområdene
                        hvor domstolene har kommet til at rett til
                        reindrift ikke foreligger. Høyesteretts avsa
                        24.oktober 1997 dom i Aursundensaken, Rt. 1997
                        side 1608. Høyesterett kom til at det på et
                        område innenfor forvaltningsgrensene for det
                        samiske reinbeiteområde ikke var etablert
                        reindriftsrett. Riast Hylling og Femunden
                        reinbeitedistrikter har siden fremmet søknader
                        om ekspropriasjon av beiterett for rein i de
                        områder som er omfattet av henholdsvis
                        Høyesteretts avgjørelse i Aursundensaken og i
                        Korssjøfjellsaken. Som en oppfølging av
                        ekspropriasjonssøknadene, har Landbruks- og
                        matdepartementet oppnevnt et bredt sammensatt
                        forhandlingsutvalg som forhandler med de
                        berørte grunneierne om reinbeiteavtaler i de
                        aktuelle områdene. Siktemålet er å komme frem
                        til balanserte forhandlingsløsninger der det
                        parallelt holdes tett kontakt med reindriften
                        og de berørte kommuner.</p>
    <section>
      <p type="title">4.7 Reindriften som
                        kulturbærer</p>
    </section>
    <p type="text">Samisk reindrift er på mange
                        måter en livsform basert på sterke kulturelle
                        elementer. Reindriften er en viktig bærer av
                        samisk kultur. Samisk språk, bruk av
                        tradisjonelle beiteområder og reinmerker,
                        duodji (husflid) og kunsthåndverk er i denne
                        sammenheng viktig. Det samme gjelder
                        familiemessige og andre sosiale relasjoner.
                        Dette betyr ikke at reindriften ikke tar inn
                        over seg skiftninger i tiden eller er upåvirket
                        av den generelle samfunnsmessige utvikling. Men
                        den klare og bevisste forankring i kulturelle
                        verdier bidrar til å gjøre reindriften som
                        næring og livsform slitesterk i sin kjerne, og
                        motstandskraftig i forhold til påvirkninger. Et
                        viktig element i denne sammenhengen er den
                        tidligere nevnte <em type="italic">siidaen.</em>
                        Denne er en særegen organisasjonsform for
                        reindriftssamene, som for øvrig bygger på de
                        samme grunnelementene som en finner igjen i
                        reindriften i alle de øvrige områdene i verden
                        hvor tradisjonell reindrift foregår.</p>
    <p type="text">
                Bla i dokumentet:  |  | </p>
    <p type="text">Skip left menu
                navigation</p>
    <p type="text">Landbruks- og matdepartementet, Akersgt. 59
      (R5), Postboks 8007 Dep. 0030 Oslo l  Tlf: 22 24 90 90,
      Faks: 22 24 95 55
      E-post:   l  Nettredaksjonen: 
      Ansvarlig redaktør:  l  Nettredaktør: </p>
  </body>
</document>
