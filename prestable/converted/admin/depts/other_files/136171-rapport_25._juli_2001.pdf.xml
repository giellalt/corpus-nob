<?xml version="1.0" encoding="UTF-8"?>
<!DOCTYPE document PUBLIC "-//UIT//DTD Corpus V1.0//EN" "http://giellatekno.uit.no/dtd/corpus.dtd">
<document id="no_id" xml:lang="nob">
  <header>
    <title/>
    <genre/>
    <author>
      <unknown/>
    </author>
    <availability>
      <license type="standard"/>
    </availability>
    <multilingual>
      <language xml:lang="sme"/>
      <language xml:lang="nob"/>
      <language xml:lang="swe"/>
    </multilingual>
    <origFileName>http://www.regjeringen.no/upload/kilde/krd/rap/2001/0011/ddd/pdfv/136171-rapport_25._juli_2001.pdf</origFileName>
    <parallel_text location="sami_rapporter_bruk_samisk_flagg_SA.pdf" xml:lang="sme"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision$; </version>
  </header>
  <body>
    <p>INNHOLD
</p>
    <p>1. INNLEDNING................................................................................2
2. ARBEIDSGRUPPEN OG MANDATET ..............................................2
3. BEGREPSBRUK ............................................................................3
4. SAMENE – ETT FOLK, EN NASJON ................................................4
5. SAMENES NASJONALSYMBOLER ..................................................5
6. SAMISKE FLAGGDAGER ...............................................................6
7. MIDLERTIDIGE REGLER FOR BRUK AV DET SAMISKE FLAGGET..7
8. DAGENS BRUK AV DET SAMISKE FLAGGET ..................................8
9. FLAGGLOVEN OG FLAGGREGLENE I NORGE..............................10
10. ARBEIDSGRUPPENS VURDERINGER ........................................11
11. ARBEIDSGRUPPENS FORSLAG .................................................13
Vedlegg
</p>
    <p>1
</p>
    <p>1. INNLEDNING
Det samiske flagget ble godkjent under den 13. Samekonferansen i Åre 15.
august 1986. Samerådet bestemte at de respektive lands regler for flagging skal
gjelde. I Norge har Utenriksdepartementet utarbeidet midlertidige regler for
flaggets rangering i forhold til andre flagg.
Spesielt i forbindelse med 6. februar, som er samenes nasjonaldag/samefolkets
dag, er nærmere retningslinjer for bruken av det samiske flagget blitt
etterspurt. På denne bakgrunn nedsatte Kommunal- og regionaldepartementet
høsten 1999 en arbeidsgruppe som fikk i oppgave å utarbeide forslag til
retningslinjer for bruk av det samiske flagget. Hensikten med slike
retningslinjer er å klargjøre hvordan det samiske flagget kan og skal brukes i
ulike sammenhenger.
2. ARBEIDSGRUPPEN OG MANDATET
Arbeidsgruppen skal utarbeide forslag til retningslinjer for bruk av det samiske
flagget. Arbeidsgruppen skal også foreslå et informasjonsopplegg om bruken
av flagget.
Arbeidsgruppen har bestått av:
• Synnøve Solbakk, førstekonsulent, Sametinget
• Eldbjørg Haug, rådgiver, Utenriksdepartementet
• Ninni Kate Rognli, underdirektør, Kommunal- og regionaldepartementet
• Anne Kristin Bryne, førstekonsulent, Kommunal- og regionaldepartementet
Kommunal- og regionaldepartementet har hatt leder- og sekretariatsansvar for
arbeidet. Samerådet har vært løpende informert om fremdriften i
arbeidsgruppen. Arbeidsgruppen har hatt 3 møter.
</p>
    <p>2
</p>
    <p>3. BEGREPSBRUK
Når det gjelder samenes nasjonaldag/samefolkets dag har Samekonferansen/Samerådet i sine vedtak på samisk brukt begrepet sámi álbmotbeaivi. Rett
oversatt til norsk blir dette samisk folkedag. Samekonferansens vedtak fra
august 1992 lyder imidlertid som følger (vedtaket følger også som vedlegg 1):
</p>
    <p xml:lang="sme">Sámi álbmotbeaivi
</p>
    <p xml:lang="swe">Samernas nationaldag
</p>
    <p xml:lang="sme">Sámi álbmotbeaivin válljejuvvui
guovvamánu 6. beaivi (6.2). Guovvamánu 6. beaivve 1917 dollojuvvui
Troanddimis vuosttaš sámi riikkačoahkkin ja dohkko ledje čoahkkanan
sihke davvi- ja lullisámit...
</p>
    <p xml:lang="swe">Den 6. februari (6.2) valdes till
nationaldag. Den 6. februari
1917 samlades samer till
Trondheim till första landsmöte
både nord- och sydsamar....
</p>
    <p>For øvrig har Samekonferansen i sitt vedtak brukt begrepet sámi álbmotlávlla
som oversatt til norsk blir samisk folkesang. I den svenske versjonen av vedtaket
brukes begrepet samernas nationalsång. Videre bruker Samerådet begrepene
sámiid čearddalaš dovdomearkkat (samenes etniske kjennemerker) og sámi
nášuvnnalaš dovdomearkkat (samiske nasjonale symboler/kjennemerker).
Benevnelsen sámi leavga oversettes med det samiske flagget. Denne
benevnelsen er mer dekkende og presis enn samenes flagg og sameflagget,
som har vært benyttet i de midlertidige norske reglene for bruk av det samiske
flagget.
Nasjon defineres som en gruppe mennesker som føler seg som en enhet på grunn
av felles historie og kultur, oftest også felles språk. En nasjon er ett folk. I
internasjonal urfolksarbeid er det denne definisjonen av nasjon som er lagt til
grunn. Begrepet nasjonal er videre ofte knyttet til en nasjonalstats grenser og
innenriksk virksomhet, men er samtidig også et begrep som brukes til å
beskrive et folks fellesskap.
Når det gjelder bruken av disse begrepene, legger Sametinget
Samekonferansens vedtak til grunn, og tilrår å bruke samenes nasjonaldag,
samenes nasjonalsymboler og samenes nasjonalsang. Kommunal- og
regionaldepartementet viser til bruken av begrepene på samisk og hvordan
disse lyder rett oversatt til norsk, og legger for øvrig vekt på at begrepet
samefolkets dag og samefolkets sang oftest er i bruk i dag.
</p>
    <p>3
</p>
    <p>4. SAMENE – ETT FOLK, EN NASJON
På Samekonferansen i Åre i 1986 ble samenes nasjonale forutsetninger vedtatt i
Samerådets samepolitiske program: ”Vi samer er ett folk, og rikenes grenser skal
ikke bryte vårt folks fellesskap”. I samme samepolitiske program fastslås også
samenes umistelige rett til å ivareta og utvikle det samiske samfunnet.
Norge har gjennom Grunnloven § 110a forpliktet seg til å sørge for at ”den
samiske folkegruppe i Norge kan sikre og utvikle sitt språk, sin kultur og sitt
samfunnsliv.”
Lov om Sametinget og andre samiske rettsforhold (sameloven) ble vedtatt 12.
juni 1987. Samelovens formål (§ 1-1) er likelydende med Grunnlovsparagrafens
innhold. Lovens målsetting er å legge forholdene til rette for at samene selv kan
sikre eget språk, kultur og samfunnsliv. Sentrale myndigheter, i samarbeid
med Sametinget, skal sørge for at Grunnlovens bestemmelse om samenes
rettstilling og samelovens målsetting gis et konkret og positivt framtidsrettet
innhold.
Også internasjonalt har Norge forpliktet seg overfor samene, blant annet
gjennom artikkel 27 i FN konvensjonen om sivile og politiske rettigheter (1966)
og ILO-konvensjon nr. 169 om urbefolkninger og stammefolk i selvstendige
stater (ratifisert av Norge i 1990). FN-konvensjonene om sivile og politiske
rettigheter og om sosiale, økonomiske og kulturelle rettigheter og Den
europeiske menneskerettighetskonvensjonen er nylig inkorporert i norsk
lovgivning, gjennom menneskerettighetsloven av 21. mai 1999.
Hans Majestet Kong Harald V uttrykte ved åpningen av det 2. Sameting den 7.
oktober 1997 Norges særlige ansvar overfor samene:
Den norske stat er grunnlagt på territoriet til to folk – nordmenn og
samer.... Den norske stat har derfor et særlig ansvar for å legge forholdene
til rette for at det samiske folk skal bygge et sterkt og levedyktig samfunn.
Dette er en hevdvunnen rett basert på samenes tilstedeværelse i sine
områder som går langt tilbake i tiden.
</p>
    <p>4
</p>
    <p>5. SAMENES NASJONALSYMBOLER
Ønsket om samlende symboler for samene over landegrensene var bakgrunnen for Samekonferansens vedtak om å innføre nye nasjonalsymboler for
samene; eget flagg, nasjonalsang, nasjonaldag og senere også flaggdager. Ett
av initiativene til dette kom fra den samiske ungdomskonferansen (SÁNS) i
1985: Nå er tiden moden for at vi samer, ett folk i fire land, også får oss et eget
flagg som vi kan samles om. Vi trenger et flagg for å vise utenomverdenen at vi er
et eget folk med en egen kultur og språk og med rettigheter til land og vann (vår
oversettelse).
Samene, og særlig på norsk side, hadde til da brukt Synnøve Persens
”sameflagg” (rød, blå og gul og ingen sirkel), blant annet under Alta-kampen.
Dette flagget var imidlertid ikke formelt godkjent av samenes høyeste organ på
den tiden, Samerådet/Samekonferansen. Samerådet nedsatte i 1986 en egen
arbeidsgruppe med det mandat å foreslå samlende nasjonalsymboler for
samene; flagg, sang og dag. Det ble utlyst en flaggkonkurranse, og Samerådet
mottok 74 forslag av 27 forslagstillere, hvorav ett var S. Persens flagg. Samme
arbeidsgruppe foreslo også Isak Sabas dikt ”Sámi soga lávlla” som samenes
nasjonalsang/samefolkets sang (vedlegg 2), og arbeidsgruppa igangsatte
arbeidet med å velge en nasjonaldag/samefolkets dag.
På den 13. Samekonferansen i Åre samme år ble flagg og sang valgt. Motivet
for flagget er laget av kunstneren Astrid Båhl fra Skibotn. Hovedmotivet er
hentet fra runebommen og diktet ”Beaivvi bártnit”1 av sørsamen Anders
Fjellner (1795-1876). Fjellner fremstiller samene som solens sønn og datter.
Flaggets sirkel forestiller sola (rød) og månen (blå). Flagget har fargene rødt,
grønt, gult og blått (vedlegg 3). Sangen ”Sámi soga lávlla” er et dikt skrevet av
Isak Saba (1875-1921) fra Unjárga/ Nesseby. Den 15. Samekonferansen i
Helsinki i 1992 godkjente Arne Sørlies melodi som offisiell melodi til samenes
nasjonalsang/samefolkets sang.
På Samekonferansen i 1992 i Helsinki ble også de samiske flaggdagene vedtatt,
deriblant ble 6. februar valgt som nasjonaldag/samefolkets dag. Den er til
minne om det første samiske landsmøtet som ble holdt i Trondheim i 1917.
Dette var første gangen samene var samlet for å arbeide for felles samiske
saker etter at grensene mellom Norge, Sverige, Finland og Russland ble
trukket. Det var spesielt nærings- og utdanningssaker som ble behandlet på
dette møtet.
</p>
    <p>Beaivvi bártnit – Solsonen, dikt av Anders Fjellner, fra boka til Bor Lundmark 1979: Anders
Fjellner – samernas homros och diktningen om solsønerna. Diktet på norsk fra boka til Harald
Gaski (1991): Våja våja nana nana
1
</p>
    <p>5
</p>
    <p>6. SAMISKE FLAGGDAGER
Følgende dager ble av den 15. Samekonferansen i 1992 fastsatt som samiske
flaggdager, og senere supplert med 3 nye dager av den 16. Samekonferansen i
1996:
06.02 Samenes nasjonaldag
Det første samiske fellesmøte ble holdt 6. februar 1917 i Trondheim hvor både
nord- og sørsamer deltok. Dette var første gangen samene var samlet for å
arbeide for felles samiske saker over statsgrensene.
02.03 Sametinget i Finland ble åpnet (1996)*.
25.03 Marimesse – Marias bebudelsesdag. En tradisjonell samisk merkedag
24.06 Midtsommer – St. Hansdagen. Offisiell høytidsdag i Sverige, men ikke
i Norge.
09.08 FNs internasjonale urfolksdag*.
15.08 Flaggets godkjenningsdato og Isak Sabas fødselsdag. Det samiske
flagget ble godkjent 15. august 1986 under den 13. Samekonferansen i
Åre.
18.08 Samerådet ble opprettet. Samerådet ble offisielt opprettet 18. august
1956 under Samekonferansen i Karasjok.
26.08 Sametinget i Sverige ble opprettet 26. august 1993*.
09.10 Sametinget i Norge ble åpnet 9. oktober 1989.
09.11 Sameparlamentet i Finland opprettet 9. november 1973.
</p>
    <p>* Supplert av Samekonferansen i 1996.
</p>
    <p>6
</p>
    <p>7. MIDLERTIDIGE REGLER FOR BRUK AV DET SAMISKE FLAGGET
Utenriksdepartementet fastsatte i 1989 med senere justeringer av 1990,
midlertidige regler for bruk av det samiske flagget, som i realiteten kun
omfattet rangering av flagget. Reglene lyder:
Samenes flagg rangerer etter nasjonalflagget.
Det bør gå foran fylkes- og tilsvarende flagg, fordi det er et symbol for en
gruppe som nasjonalt når utover et enkelt fylke.
Samenes flagg rangerer på linje med Den norske Kirkes flagg, de konkretet
omstendigheter ved arrangementet vil avgjøre hvilket flagg som rangerer først.
For øvrig ønsker man å benevne flagget ”samenes flagg”, og ikke ved det mer
uspesifiserte ”sameflagget”, fordi det her dreier seg om et felles flagg for samene
i de tre nordiske land, Norge, Finland og Sverige. Et slikt flagg vil ikke ha helt
den samme stilling som et flagg for samene bare i Norge.
Man vil også inntil videre la samenes flagg rangere etter flagg som Grønland,
Færøyene og Åland.
Sametinget har i 1995 bedt sentrale myndigheter utarbeide regler for bruk av
det samiske flagget, herunder også endre rangeringen av flagget, da det er
naturlig at flagget rangerer på samme nivå som Grønlands og Færøyenes flagg
og over Den norske Kirkes flagg. Sametinget har også bedt om at benevnelsen
”det samiske flagget” brukes i regelverket.
</p>
    <p>7
</p>
    <p>8. DAGENS BRUK AV DET SAMISKE FLAGGET
Siden det samiske flagget ble godkjent av Samekonferansen har det vært og er
brukt av Sametinget, kommuner, fylkeskommuner, institusjoner og i privat
sammenheng.
Både Sametinget og Utenriksdepartementet (UD) har mottatt en rekke
henvendelser om hvilke begrensninger som finnes – hvor lenge det skal henge
oppe, i hvilke sammenhenger det kan (eller ikke kan) brukes m.v. Særlig
mottas henvendelser i forbindelse med 6. februar.
Samekonferansen/Samerådet har lagt til grunn at flagget kan offisielt brukes
som andre nasjonalflagg i spesielle høytidssammenhenger, og følge de
respektive lands flaggreglement. I mangel av fastsatte bestemmelser i Norge
har man vist til ovennevnte og samtidig tilrådd at flagget behandles med
respekt. Det samiske flagget er symbol for en folkegruppe og dermed
forbundet med en viss høytidelighet. Man har også tilrådt at det praktiseres en
restriktiv linje i kommersiell sammenheng, og for øvrig vist til flaggreglementet
om heising og firing av flagg.
Arbeidsgruppen har innhentet opplysninger om dagens bruk av flagget fra
utvalgte kommuner. Opplysningene er innhentet 5. og 6. januar 2000. De fleste
kommunene i virkeområdet for Samisk utviklingsfond ble kontaktet, samt noen
kommuner i sørsameområdet og noen bykommuner – til sammen 23
kommuner (vedlegg 4).
Undersøkelsen viser at alle de seks kommunene i forvaltningsområdet for
samisk språk har egne vedtak (reglement) og rutiner for bruk av det samiske
flagget. Disse kommunene, med unntak av Gáivuona suohkan-Kåfjord
kommune, har to eller flere flaggstenger slik at det kan flagges med begge
flagg samtidig. Kommunene meldte ikke om noen spesielle praktiske
problemer. De fleste av kommunene vi kontaktet, også utenfor
forvaltningsområdet, har etablert en praksis med flagging med det samiske
flagget 6. februar, og Tysfjord kommune utmerker seg ved å flagge på alle
samiske flaggdager. Arbeidsgruppen ser det positive i at de fleste kommunene
som er kontaktet, har skaffet seg flagget, også Bergen kommune, som ikke
omfattes av det tradisjonelle samiske bosettingsområdet. Av praktiske
problemer fremheves det spesielt fra småkommunene at mangel på
flaggstenger er en begrensing. Mange kommuner har ikke muligheten til å
flagge med to eller flere flagg samtidig.
Arbeidsgruppens undersøkelse omfatter ikke forhold utover praktiske
hindringer i bruk av det samiske flagget. Vi har blant annet ikke stilt spørsmål
om hvorfor flagg ikke er anskaffet eller hvorfor det ikke flagges (av de
kommunene som ikke har det/gjør det). Imidlertid har vi registrert debatten i
8
</p>
    <p>media om anskaffelse og bruk av flagget i enkelte kommuner, f. eks. Kvalsund
og Alta. Vi har også registrert Deanu gielda-Tana kommunes vedtak om
flagging med begge flagg 17. mai og debatten i for- og etterkant av vedtaket.
Når det gjelder kommuner lenger sør synes det ikke å være mangel på vilje til
flagging med det samiske flagget, men heller mangel på informasjon om flagget
og de samiske flaggdagene.
</p>
    <p>9
</p>
    <p>9. FLAGGLOVEN OG FLAGGREGLENE I NORGE
Ved flagging i Norge følges Lov om Norges flagg av 10. desember 1898. I § 2
beskrives bruken av handelsflagget (som er identisk med nasjonalflagget), og
et tilsvarende flagg med splitt som brukes fra statens offentlige bygninger,
statsflagget, som også kalles splittflagget. I flaggreglementet av 27. oktober
1927 med senere endringer finnes blant annet bestemmelser om hva som er
statens offentlige bygninger, offisielle norske flaggdager (det er 14 offisielle
flaggdager), når og hvordan flagget skal heises og brukes (vedlegg 5).
I hht. flaggreglementet er det kun påbudt å flagge med statsflagget
(splittflagget) fra statens offentlige bygninger på offisielle norske flaggdager.
Det er likevel vanlig at kommunene følger flaggreglementet og flagger på
flaggdagene med nasjonalflagget (handelsflagget).
Når det gjelder rangering, er internasjonal praksis og heraldiske regler for
flagging at et fremmed lands flagg ikke kan heises uten at også det nasjonale
flagg blir heist og har hedersplassen. Se for øvrig vedlegg 5 for ytterligere
opplysninger om flaggreglene i Norge.
</p>
    <p>10
</p>
    <p>10. ARBEIDSGRUPPENS VURDERINGER
10.1. Flagging – hilsning
I henhold til ”internasjonal flaggtradisjon” er det å flagge å frembringe en
hilsning. Å flagge med det samiske flagget er ikke å forstå som en politisk
markering, men en hilsen til samene på for eksempel samenes
nasjonaldag/samefolkets dag.
Flagget som symbol har flere røtter. Faner og våpenmerker ble brukt i
krigføring for å markere hvor soldatenes forskjellige hærstyrker befant seg. I
Norge var kongens merkesmann en embetsmann med høy rang. Fanene viste
hvilket territorium man behersket på slagmarken, en skikk som også gjaldt
territoriet i en suveren stat. Under andre verdenskrig ble det således ikke
flagget i Norge med det norske flagget på 17. mai og andre høytidsdager.
I våre dager flagger man ved sorg og glede, i begge tilfelle som en
æresbevisning for den eller det flagges for. I enkelte tilfeller benyttes andre
flagg ved siden av det norske som en hilsen. Ved internasjonale konferanser
settes det opp flaggborg med alle deltakernasjoner representert. Dersom en
offentlig, fylkeskommunal eller kommunal institusjon har flere flaggstenger, er
det vanlig å flagge ikke bare med det norske, men også flagget til gjester fra
utlandet. Det samme forhold ses i private sammenhenger. Man ser for
eksempel ofte at hoteller heiser andre lands nasjonalflagg for å markere en
hyggelig velkomst til gjester fra utlandet.
Å flagge på de samiske festdagene bør anses som en æresbevisning overfor
den samiske nasjon. Benyttes det samiske flagget, bør det symbolsk oppfattes
som en gledesytring, fra nordmenn som en hilsen til samene, fra samer som en
positiv erkjennelse av sin samiske identitet.
10.2. Hjemle bruk av det samiske flagget
Det samiske flagget ble godkjent av Samekonferansen i Åre 15. august 1986.
Flagget har siden vært brukt av sametingene i Norge, Sverige og Finland,
samiske organisasjoner i Russland, og kommuner og fylkeskommunale
institusjoner i de respektive land. Flagget brukes ved offisielle nasjonale
flaggdager, samiske flaggdager og ved andre høytidelige anledninger.
Siden det samiske flagget er godkjent av Samekonferansen og tatt i bruk, er det
unødvendig å foreta en godkjennelsesprosedyre i Norge. Det er imidlertid
nødvendig å harmonisere dagens praksis og norsk lov. Lov om flagging på
kommunenes offentlige bygninger må derfor bringes i overensstemmelse med
gjeldende praksis for bruk av det samiske flagget. Det vil også være nødvendig
</p>
    <p>11
</p>
    <p>å formalisere bruken av det samiske flagget, bl.a. så det klart framkommer
hvordan flagget ser ut. De lovtekniske sidene vil kreve nærmere vurderinger.
Arbeidsgruppen anbefaler kommunene å utarbeide regler for flagging som
også omfatter flagging med det samiske flagget og flagging på samiske
flaggdager.
10.3. Rangering av flagget
Det samiske flagget er felles for samene i Norge, Sverige, Finland og Russland,
og er dermed et felles symbol for det samiske folket. Flagget bør derfor
rangere foran norske kommune- og fylkesflagg og eventuelle regionale flagg,
men etter det norske flagget.
I de midlertidige reglene heter det at det samiske flagget rangerer etter flagg
fra nasjoner som representerer indre selvstyrer (Grønland, Åland og
Færøyene), men likt med Den norske kirkes flagg. Arbeidsgruppen ser ingen
hensikt i å foreta en slik rangering. Det vil alltid være den spesifikke
situasjonen som avgjør hvordan flagg rangerer i forhold til hverandre. Som
hovedregel rangerer eget flagg først. Rangering av flagg skjer etter
internasjonal kutyme.
10.4. Samenes nasjonaldag/samefolkets dag som offisiell norsk
flaggdag
Sametingets representant i arbeidsgruppen foreslår at 6. februar, samenes
nasjonaldag/samefolkets dag, blir offisiell norsk flaggdag. Staten Norge er
grunnlagt på territoriet til to folk – nordmenn og samer – og det er derfor
naturlig at iallfall en av de offisielle norske flaggdagene er en hilsen til det
samiske folk.
Kommunal- og regionaldepartementets og Utenriksdepartementets
representanter i arbeidsgruppen mener et slikt forslag ikke bør fremmes
foreløpig, og henviser i stedet til Flaggreglementets § 4, 3. ledd, som åpner for
at det også kan flagges med statsflagg ved ”andre høitidelige og festelige
anledninger innen nasjonen”.
10.5 Informasjon om bruk av det samiske flagget
Denne rapporten skal kunne gi bred informasjon om bruken av det samiske
flagget. Rapporten skal finnes på ODIN og Sametingets internettsider.
Sametinget og Kommunal- og regionaldepartementet bør vurdere om det er
hensiktsmessig å utarbeide ytterligere informasjon, særlig rettet mot
kommunene, i form av for eksempel brosjyrer. For øvrig er Sametinget riktig
instans når det gjelder å svare på spørsmål som gjelder bruken av det samiske
flagget.
</p>
    <p>12
</p>
    <p>11. ARBEIDSGRUPPENS FORSLAG
11.1. Hjemle bruk av det samiske flagget
Arbeidsgruppen foreslår at lov om flagging på kommunenes offentlige
bygninger av 29. juni 1933 nr. 2, bringes i overensstemmelse med gjeldende
praksis for bruk av det samiske flagget. De lovtekniske sidene ved
arbeidsgruppens forslag vil kreve nærmere vurderinger.
11.2. Regler for bruk av det samiske flagget i Norge
I tillegg til at det foretas endringer i lov om flagging på kommunenes offentlige
bygninger, vil bruken av det samiske flagget måtte formaliseres gjennom
regelverk. De lovtekniske sidene vil kreve nærmere vurderinger.
Arbeidsgruppen foreslår at følgende reglement fastsettes for bruk av det
samiske flagget:
1. Godkjenning
Det samiske flagget ble godkjent av den 13. Samekonferansen i Åre 15.8.1986.
Flagget har siden vært i bruk. Det samiske flagget er godkjent til bruk for
offentlige bygninger og eiendommer, eller bygninger og eiendommer som for
den vesentligste del benyttes av offentlige myndigheter.
2. Rangering
Det samiske flagget er felles for samene i Norge, Sverige, Finland og Russland
og er dermed et felles symbol for det samiske folket. Det samiske flagget
rangerer etter det norske flagget, men foran norske kommune- og fylkesflagg
og eventuelle regionale flagg.
Det samiske flagget rangerer etter det norske flagget ved offisielle norske
flaggdager og ved offisielle norske anledninger hvor det flagges. Det samiske
flagget rangerer også etter andre nasjonalstaters flagg. I tilfeller hvor samene
er vertskap for en større internasjonal konferanse, er det naturlig at det
samiske flagget plasseres som vertskapsflagg sideordnet det norske flagg og
rangeres foran gjestende lands nasjonalflagg.
3. Flagging
Kommunene og fylkeskommunene avgjør selv hvorvidt og i hvilken
utstrekning de vil benytte det samiske flagget. Det kan brukes samtidig med
det norske flagget eller alene. Det kan også flagges på halv stang med det
samiske flagget.
4. God flaggskikk
Det samiske flagget er et symbol for det samiske folket og er derfor forbundet
med høytidelighet og skal behandles med respekt. Bruken (heising/firing) og
13
</p>
    <p>behandlingen av det samiske flagget følger flaggreglementet for det norske
flagget.
God flaggskikk innebærer også at det føres en restriktiv linje for bruken av det
samiske flagget i kommersiell sammenheng.
5. Spørsmål om bruken av det samiske flagget rettes til Sametinget.
11.3. Samenes nasjonaldag/samefolkets dag som offisiell norsk
flaggdag
Sametingets representant i arbeidsgruppen foreslår at 6. februar, samenes
nasjonaldag, blir offisiell norsk flaggdag.
Kommunal- og regionaldepartementets og Utenriksdepartementets representanter støtter ikke forslaget under henvisning til Flaggreglementets § 4, 3. ledd,
som åpner for at det også kan flagges med statsflagg ved ”andre høitidelige og
festelige anledninger innen nasjonen”.
</p>
    <p>14
</p>
    <p>Vedlegg:
1. Samekonferansens vedtak av 15. august 1992 om samisk nasjonaldag,
samiske flaggdager og samisk nasjonalsang
2. Sámi soga lavlla, skrevet av Isak Saba
3. Sameflagget – informasjon fra Samerådet
4. Oversikt over kommuner kontaktet av arbeidsgruppen vedrørende bruk
av det samiske flagget
5. Flagg og flaggregler – informasjon fra Utenriksdepartementet
</p>
    <p>15
</p>
  </body>
</document>
