<document xml:lang="fkv" id="no_id">
  <header>
    <title> 
Untitled
</title>
    <genre code="admin"/>
    <author>
      <unknown/>
    </author>
    <wordcount>752</wordcount>
    <availability>
      <license type="standard"/>
    </availability>
    <submitter name="Sindre Trosterud" email="sindre.reino.trosterud@gmail.com"/>
    <multilingual/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision: 105912 $; </version>
  </header>
  <body>
    <p xml:lang="nob">
      <em type="bold">Statssekretær Raimo Valles åpning av Paaskiviikko 2010 </em>
    </p>
    <p xml:lang="nob">Det er en stor glede for meg å kunne delta på Paaskiviikko og jeg har også fått æren av å tale ved åpningen! Jeg har fulgt utviklingen av festivalen fra dens spede begynnelse og jeg må si det gleder mitt hjerte å se at man i år har utvidet rammene for festivalen til en hel uke - og med mye bredere deltakelse enn tidligere. Jeg er trygg på at dette vil være til berikelse for denne regionen. Gjennom å åpne for arrangementer i et større geografisk område gis flere muligheten til å få ta del i feiringen av kvensk språk og kultur!</p>
    <p xml:lang="nob">Vi kan se fram til ei uke med aktiviteter som ikke bare vil være til stor glede for de med kvensk tilhørighet i lokalmiljøene i Troms, men også for alle andre som får anledning til å få et innblikk i hva det kvenske handler om - her får vi musikk og mattradisjoner, eventyrstund, idolprogram og til og med badstu! Eller Sauna som det egentlig heter. Vi har mye å glede oss til! Kanskje gir denne uka også bedre grunnlag for å forstå egen bakgrunn og til å markere hvem dere er?</p>
    <p xml:lang="nob">Som statssekretær med ansvar for nasjonale minoriteter, har jeg en spesiell interesse for det som skjer innen kvenske/finskspråklige miljøer. Det er spennende å følge utviklingen i denne regionen.Lokale og regionale krefter jobber iherdig for å ivareta, gjenreise og videreutvikle kvensk kultur. At så mange kommuner samarbeider for å sette sammen et fullspekket program som strekker seg over ei hel uke, skal dere virkelig være stolte av! Jeg er overbevist om at kommunenes rolle i revitaliseringsarbeidet vil være avgjørende for en fortsatt positiv utvikling. Nordreisa og Storfjord kommune har så langt utmerket seg og tjener som inspirasjon for omkringliggende kommuner. Også Troms fylkeskommune er en viktig støttespiller.</p>
    <p xml:lang="nob">Det arbeidet som har vært gjort, særlig de siste fem årene siden kvensk ble anerkjent som eget språk, har bidratt til å snu den ensidig negative trenden hvor språket og kulturen var i ferd med å forsvinne. Stor aktivitet og innsats fra både enkeltmennesker, organisasjoner og institusjoner og lokale,regionale og nasjonale myndigheter har bidratt til at nye generasjoner gis muligheter for å ta i bruk sine foreldres og besteforeldres språklige og kulturelle arv.. De kreftene dere har vist, levner ingen tvil om at her er vilje til livskraftige og levedyktig språkmiljø! Vi ser at når enkeltmennesker går i bresjen og skritt for skritt rydder veien, skapes et solid fundament som vi sammen kan bygge videre på. Dette fundamentet styrkes når også myndigheter på ulike nivå drar lasset sammen med dere.</p>
    <p xml:lang="nob">Konferansen som avholdes her i Storfjord i dag og i morgen er et ledd i statens arbeid for å revitalisere kvensk språk. Vi håper at vi gjennom disse møtene mellom sentrale, regionale og lokale aktører, skal klare å finne den mest fruktbare retningen for videre arbeid med utviklingen av kvensk som et levende språk i Norge. Tre departementer samarbeider om konferansen, og det betyr at også kulturfeltet og utdanningsfeltet er representert - områder vi vet er avgjørende for språkutvikling.</p>
    <p xml:lang="nob">Det språklige og kulturelle mangfoldet dere har i denne regionen, er en ressurs som bør tas godt vare på. Det handler om framtidsmulighetene for både hvert enkelt individ og for den kvenske kulturen som helhet. Fortsatt har vi en lang vei å gå, og vi er avhengig av alle små og store bidrag.</p>
    <p xml:lang="nob">Det dere viser gjennom denne årlige festivalen, er at synliggjøring og stolthet over egen bakgrunn er viktige ingredienser for revitalisering av språk og kultur. Som nasjonal minoritet er deres kultur en likeverdig del av den norske kulturarven, og Paaskiviiko bidrar ikke bare med å vise deres spesielle særegenheter, men også med å understreke at de kulturtrekkene deres forfedre hadde med seg, har vært med og formet deler av norsk kultur i denne regionen. Festivalen er et eksempel til etterfølgelse for andre minoriteter, og dere skal være stolte av at dere har noe å lære videre av den prosessen dere står midt oppe i. Del gjerne av deres erfaringer i møtet med andre som står i fare for å miste språk eller kultur!</p>
    <p xml:lang="nob">Først på programmet denne uka, står sang ved kulturskoleelevene her i Storfjord. Jeg synes det er et symbolsk riktig valg; å starte med barna, for det er de som skal bære språket og kulturen videre og som skal ha visjoner for kvensk fremtid. Jeg gleder meg til å se kulturinnslagene her i kveld og ønsker dere alle lykke til med årets Paaskiviikko!</p>
  </body>
</document>
