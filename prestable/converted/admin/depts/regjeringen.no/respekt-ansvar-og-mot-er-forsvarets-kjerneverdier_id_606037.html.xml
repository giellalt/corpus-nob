<?xml version="1.0" encoding="UTF-8"?>
<!DOCTYPE document PUBLIC "-//UIT//DTD Corpus V1.0//EN" "http://giellatekno.uit.no/dtd/corpus.dtd">
<document id="no_id" xml:lang="nob">
  <header>
    <title>- Áktejupmi, ovddasvástádus ja jálluvuohta leat suodjalusa guovddášárvvut - regjeringen.no</title>
    <genre/>
    <author>
      <unknown/>
    </author>
    <year>2010</year>
    <wordcount>1192</wordcount>
    <availability>
      <free/>
    </availability>
    <submitter email="divvun@samediggi.no" name=""/>
    <multilingual/>
    <origFileName>http://regjeringen.no/nb/dep/fd/aktuelt/taler_artikler/ministeren/taler-og-artikler-av-forsvarsminister-gr/2010/--Respekt-ansvar-og-mot-er-Forsvarets-kjerneverdier.html?id=606037</origFileName>
    <parallel_text location="aktejupmi-ovddasvastadus-ja-jalluvuohta-leat-suodjalusa-guovddaarvvut.html_id=606037" xml:lang="sme"/>
    <metadata>
      <uncomplete/>
    </metadata>
    <version>XSLtemplate $Revision: 34357 $; file-specific xsl  Revision; common.xsl  $Revision$; </version>
  </header>
  <body>
    <p xml:lang="kal">Tale/artikkel , 27.05.2010 </p>
    <p>Av: Forsvarsminister Grete Faremo</p>
    <section>
      <p type="title">- Respekt, ansvar og mot er Forsvarets
                    kjerneverdier</p>
    </section>
    <p>
      <em type="italic">Tale av forsvarsminister Grete Faremo under
                    avslutningen av Soldataksjonen 2010 på Rockefeller,
                    Oslo 27. mai 2010.</em>
    </p>
    <p xml:lang="dan">
      <em type="italic">Foto: Soldatnytt</em>
    </p>
    <p xml:lang="nno">Kjære soldater</p>
    <p>Det er en udelt glede for meg å være i dag.
                    Førstegangstjeneste i dag er noe helt annet enn det
                    var en del år tilbake. Førstegangstjenesten i dag
                    består for de fleste av langt mer motiverende
                    oppgaver. Dere som tjenestegjør i dag har Forsvaret
                    virkelig stor bruk for. Det gjør også noe med
                    soldatenes motivasjon. Denne forsamlingen har
                    derfor aldri vært bedre enn dere som står her nå.
                    Jeg håper og tror at dette faktum gjør at dere
                    bærer uniformen deres med hodet ekstra høyt
                    hevet.</p>
    <p>At det stilles høye krav til de vernepliktige er
                    ikke noe nytt i vår historie. I middelalderen
                    krevde tjenestedyktig status sterk legemsbygning,
                    raskhet og stødig hjerte.  Det het seg at:
                    ”han skal have et haardt og bredt Bryst, levende og
                    klare Øine, store Hænder og Knokler, store Been og
                    Tenner, store og harde Sener. Krigens Ære og Hæder
                    skal settes over alt; det er bedre å falle med
                    berømmelse end at leve med Foragt”. </p>
    <p>Som dere skjønner – noen ting forandrer seg
                    aldri.</p>
    <p>Men andre ting gjør det. I dag velger vi våre
                    soldater på et mer etisk grunnlag enn ytre
                    karakteristika.</p>
    <p>Vi skjønner at Forsvaret har utviklet seg siden
                    middelalderen både ved at jeg ser mange kvinner
                    her, og ved at dere har satt fokus på HEL –
                    Holdninger, Etikk og Ledelse - under årets
                    soldataksjon, og da med spesielt fokus på forholdet
                    mellom soldater og befal.  </p>
    <p>Det synes jeg er flott. Respekt, ansvar og mot –
                    RAM - er Forsvarets kjerneverdier, og selv vil jeg
                    legge til: Respekt og tillit, basert på høy moral
                    og etikk, er selve grunnstammen i alle
                    velfungerende forhold mellom mennesker, og spesielt
                    mellom leder og underordnet. Og ikke noe sted
                    kommer dette tydeligere frem enn i Forsvaret. I en
                    krise eller krigssituasjon er gjensidig tillit et
                    absolutt krav.</p>
    <p xml:lang="dan">
      <em type="italic">Foto: Soldatnytt</em>
    </p>
    <p>Norske soldater gjør en formidabel innsats under
                    både vanskelige og uvante omgivelser. Det være seg
                    under en stekende afrikansk sol eller i et
                    vinterkledd Afghanistan. Soldatene leverer, de
                    holder en høy faglig standard, og de har høy moral.
                    Våre soldater får internasjonal skryt for sine
                    holdninger, og den innsatsen de leverer.</p>
    <p>Men la nå ikke alt skrytet av norske soldater gå
                    dere til hodet. Det gjelder å holde hodet kaldt når
                    vi politikere blir grepet av de store følelsene på
                    vegne av Norge og Nordmenn.</p>
    <p>En ting er jeg likevel sikker på: størrelse er
                    ikke alltid viktigst :-) Dere er i dag en del av
                    det moderne innsatsforsvaret. Det store gamle
                    mobiliseringsforsvaret er historie.  Dere er
                    del av en kompetanseorganisasjon, der det stilles
                    høye krav til alle, ikke minst de vernepliktige.
                    Dere skal ha en rekke ferdigheter og kunnskap om
                    moderne våpen og teknologi. I tillegg må lederne
                    kunne motivere, og soldatene må kunne stole på at
                    de blir ledet på best mulig måte. De må også kunne
                    stole på at lederne holder et høyt faglig, etisk og
                    moralsk nivå.</p>
    <p>Det har dere forstått, noe som ikke minst kommer
                    til uttrykk under årets soldataksjon.</p>
    <p>Ingen kommer opp i så vanskelige etiske
                    problemstillinger som soldater i felt, derfor er
                    jeg også svært glad for at dette blir tatt
                    alvorlig.</p>
    <p>Det kan til tider være vanskelig å skille mellom
                    etikk og moral. Hva er forskjellen? Vi kan si at
                    etikk er teorien, moral praksis. For å kunne leve
                    opp til de høye moralske standardene som kreves av
                    dere som soldater, må dere altså lære etikken som
                    ligger i bunn.</p>
    <p>Det er etikk som har formet mange av de reglene
                    vi finner i internasjonal humanitær rett. Som for
                    eksempel at menneskene skal behandles med respekt
                    og mest mulig humant, også om de er fienden. I
                    Afghanistan står vi overfor en fiende som ikke selv
                    anerkjenner eller kjenner folkeretten. Likefullt er
                    det avgjørende at vi følger den. Her vil jeg gjerne
                    sitere noe Khaled Hosseini skrev i sin glimrende
                    bok, Drageløperen:</p>
    <p>»Krig opphever ikke krav om anstendighet – krig
                    krever anstendighet enda mer enn i fredstid”.</p>
    <p>I dag er jentene i ferd med å bli en naturlig
                    del av Forsvaret. Det er jeg glad for, for etikk og
                    moral handler også om å forhindre diskriminering.
                    Derfor er jeg opptatt av at begge kjønn skal ha
                    like rettigheter og plikter også i Forsvaret.</p>
    <p>Når jeg spør befal om hvorfor de valgte
                    Forsvaret eller deltakelse i internasjonale
                    operasjoner, oppgir de fleste at deres yrkesvalg
                    modnet under verneplikten. Verneplikten er per i
                    dag reservert for menn, og ettersom den er vår
                    viktigste rekrutteringsarena, så blir det tungt å
                    rette opp den skjeve kjønnsbalansen.</p>
    <p>Den nye sesjonsordningen er et skritt i riktig
                    retning. Den betyr at vi når ut til så å si alle
                    unge kvinner. Jeg kan vanskelig se de prinsipielle
                    argumenter mot å etter hvert å gi kvinner og menn
                    de samme retter og plikter i vår tid, også når det
                    gjelder Forsvaret.</p>
    <p>Forsvaret er et system som har praktisert
                    radikal kjønnskvotering av menn i alle år. Da må vi
                    tørre å utfordre holdninger og metoder for å få
                    flere kvinner inn i Forsvaret. Kvinner skal være en
                    naturlig del av Forsvaret anno 2010. Både fordi det
                    er rettferdig og fordi Forsvaret trenger
                    kvinnene.</p>
    <p>Jeg er opptatt av at vi må ta klare standpunkter
                    og at vi forankrer våre synspunkter i overordnede
                    moralske og etiske prinsipper og handlinger.</p>
    <p>Det motsatte av dette er likegyldigheten. Arnulf
                    Øverland sa i sitt berømte dikt Du må ikke sove :
                    ”Du må ikke tåle så inderlig vel den urett som ikke
                    rammer deg selv”.   Jeg er glad for at
                    norske soldater igjen og igjen viser at de ønsker å
                    gjøre noe med den uretten som rammer andre, og med
                    livet som innsats gjør sitt for at også andre skal
                    få oppleve den samme freden og friheten som vi selv
                    nyter godt av.  En fred og en frihet som
                    heller ikke vi uten videre har fått servert.</p>
    <p>I 44 år levde jeg med en krigsveteran til far.
                    Han ble tatt til fange av Gestapo, torturert og
                    senere sendt til dødsleiren Natzweiler i 1943. Som
                    snaut 22-åring ble han dødsdømt, men han lurte
                    døden flere ganger, og ble reddet da de hvite
                    bussene hentet hjem norske fanger i mars 1945. Hans
                    erfaringer har betydd mye for meg, den jeg er og
                    det jeg står for. Han lærte meg hvor viktig det er
                    at vi ikke glemmer de grusomheter som skjedde under
                    andre verdenskrig.</p>
    <p>Vi må lære av historien. Derfor er det så viktig
                    at de som var med fortsetter å snakke og skrive så
                    lenge de kan.  At menn som Gunnar Sønsteby
                    fortsetter å reise rundt på skoler. At det lages
                    filmer som Max Manus, at det fortsatt skrives
                    bøker. At vi fremdeles bryr oss, og skjønner
                    hvorfor vi bryr oss.</p>
    <p>Å lære av veteranene fra Andre verdenskrig er
                    viktig for oss alle. Men hvert år får vi også andre
                    veteraner. Veteraner som kjemper i dagens kriger,
                    med dagens våpen, mot dagens undertrykkere. Disse
                    veteranene skal og må vi også lytte til og lære av.
                    De er soldater, akkurat som dere, og de fortjener
                    vår heder og vår støtte.</p>
    <p>Dagens norske soldater er fullt på høyde med
                    tidligere generasjoners unge kvinner og menn i alle
                    henseender, og dere bringer våre stolte tradisjoner
                    videre.</p>
    <p>Dere er også de mest velutdannede soldater som
                    Kongeriket har fostret, og dere viser gang på gang
                    at dere kan hevde dere i alle situasjoner og under
                    alle himmelstrøk.</p>
    <p>Takk for at dere engasjerer dere og lykke til
                    med den fortsatte feiringen av Soldataksjonen
                    2010.</p>
    <p>Takk for oppmerksomheten.</p>
  </body>
</document>
