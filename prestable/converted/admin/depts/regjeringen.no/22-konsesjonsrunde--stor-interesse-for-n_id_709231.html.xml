<document xml:lang="nob" id="no_id">
  <header>
    <title>22. konsešuvdnavuorru – stuora beroštupmi davvi áhpeguovlluide  - regjeringen.no</title>
    <genre code="admin"/>
    <author>
      <person firstname="" lastname="Olje- og energidepartementet" sex="unknown" born="" nationality=""/>
    </author>
    <year>2012</year>
    <publChannel>
      <publication>
        <publisher>regjeringen.no</publisher>
      </publication>
    </publChannel>
    <wordcount>364</wordcount>
    <conversion_status type="standard"/>
    <availability>
      <free/>
    </availability>
    <submitter name="" email="divvun@samediggi.no"/>
    <multilingual/>
    <origFileName>http://regjeringen.no/nb/dep/oed/pressesenter/pressemeldinger/2012/22-konsesjonsrunde--stor-interesse-for-n.html?id=709231</origFileName>
    <parallel_text location="22nd-licensing-round-great-interest-in-t_id_709231.html" xml:lang="eng"/>
    <parallel_text location="22-konseuvdnavuorru--stuora-berotupmi-da_id_709231.html" xml:lang="sme"/>
    <metadata>
      <uncomplete/>
    </metadata>
    <version>XSLtemplate $Revision: 64438 $; file-specific xsl  Revision; common.xsl  $Revision: 134027 $; </version>
  </header>
  <body>
    <p>22. konsesjonsrunde – stor interesse for nordlige havområder - regjeringen.no</p>
    <p type="title" xml:lang="dan">22. konsesjonsrunde – stor interesse for nordlige havområder</p>
    <p>Ved utløpet av søknadsfristen for 22. konsesjonsrunde på norsk kontinentalsokkel har Olje- og energidepartementet mottatt søknader fra 36 selskaper. Departementet tar sikte på tildeling av nye utvinningstillatelser før sommeren 2013.</p>
    <p>
      <em type="italic">- Det er gledelig å se så stor og bred interesse for 22. konsesjonsrunde. De positive leteresultatene på norsk sokkel de siste år er en viktig start på vårt arbeid for å opprettholde aktiviteten på norsk sokkel på lang sikt. Videre utforskning i åpnet areal er et nøkkelelement for å få dette til, sier olje- og energiminister Ola Borten Moe. </em>
    </p>
    <p>Denne konsesjonsrunden er rettet mot de mindre utforskede områdene i Barentshavet og i Norskehavet. 86 blokker ble utlyst i 22. konsesjonsrunde fordelt på 14 blokker i Norskehavet og 72 blokker i Barentshavet.</p>
    <p>
      <em type="italic">- Det er stor bredde i selskapene som søker og det er stor variasjon i områdene de har søkt på. Dette er svært positivt og viser at næringen har stor tro på våre nordlige havområder, sier olje- og energiminister Ola Borten Moe. </em>
    </p>
    <p>Når tilbudene til selskapene blir sendt ut før sommeren 2013 vil departementet offentliggjøre hvilke blokker som blir tildelt til hvilke selskaper med tilhørende arbeidsprogram.</p>
    <p><em type="italic">Selskapene som har søkt om utvinningstillatelse er: </em>Atlantic Petroleum AS, AS Norske Shell, Bayerngas Norge AS, BG Norge AS, BP Norge AS, Centrica Resources Norge AS, Concedo ASA, ConocoPhillips Skandinavia AS, Dana Petroleum Norway AS, Det norske oljeselskap ASA, Dong E&amp;P Norge AS, E.ON E&amp;P Norge AS, Edison International SpA, Eni Norge AS, Faroe Petroleum Norge AS, GDF SUEZ E&amp;P Norge AS, Idemitsu Petroleum Norge AS, Lukoil Oil Company, Lundin Norway AS, Maersk Oil Norway AS, Moeco Oil &amp; Gas Norge AS, North Energy ASA, OMV Norge AS, PGNiG Norway AS, Repsol Exploration Norge AS, Rocksource ASA, RN Nordic Oil AS, RWE Dea Norge AS, Skagen44 AS, Spring Energy Norway AS, Statoil Petroleum AS, Suncor Energy Norge AS, Total E&amp;P Norge AS, Tullow Oil, Valiant Petroleum og Wintershall Norge ASA. </p>
    <p>Regjeringen lyste ut 22. konsesjonsrunde 26. juni 2012. Mer informasjon om 22. konsesjonsrunde finnes i pressemeldingen av 26. juni . Her finnes også kart over de utlyste blokkene.</p>
  </body>
</document>
