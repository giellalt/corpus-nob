<?xml version="1.0" encoding="UTF-8"?>
<!DOCTYPE document PUBLIC "-//UIT//DTD Corpus V1.0//EN" "http://giellatekno.uit.no/dtd/corpus.dtd">
<document id="no_id" xml:lang="nob">
  <header>
    <title>Tale til Sametinget - regjeringen.no</title>
    <genre/>
    <author>
      <unknown/>
    </author>
    <year>2008</year>
    <wordcount>1279</wordcount>
    <availability>
      <free/>
    </availability>
    <submitter email="divvun@samediggi.no" name=""/>
    <multilingual/>
    <origFileName>http://regjeringen.no/nb/dep/smk/aktuelt/taler_og_artikler/statsministeren/statsminister_jens_stoltenberg/2008/tale-til-sametinget.html?id=514910</origFileName>
    <parallel_text location="tale-til-sametinget.html_id=514910" xml:lang="sme"/>
    <parallel_text location="julevsame-ajgat--ja-giellakonferanssa.html_id=527032" xml:lang="smj"/>
    <parallel_text location="Haaleme-Heerredimmie-beetsuvistie--guhkene-bijjene-dennie-beapmoepolitihken-biejjieoornegisnie.html_id=620957" xml:lang="sma"/>
    <parallel_text location="prime-ministers-new-years-address-2010.html_id=589483" xml:lang="eng"/>
    <metadata>
      <uncomplete/>
    </metadata>
    <version>XSLtemplate $Revision: 34357 $; file-specific xsl  Revision; common.xsl  $Revision: 43736 $; </version>
  </header>
  <body>
    <p type="text" xml:lang="kal">Tale/artikkel , 30.05.2008 </p>
    <p type="text">Av: Statsminister Jens Stoltenberg</p>
    <section>
      <p type="title">Tale til Sametinget</p>
    </section>
    <p type="text">Ærede Sametingspresident, rådsmedlemmer,
                    Sametingets representanter og gjester.</p>
    <p type="text">Det er en stor glede for meg å besøke
                    Sametinget.</p>
    <p type="text">Vårt prinsipielle grunnlag for samepolitikken er
                    at staten Norge er etablert på territoriet til to
                    folk, samer og nordmenn.</p>
    <p type="text">Begge folkene har den samme rett og det samme
                    krav på å kunne utvikle sin kultur og sitt
                    språk.</p>
    <p type="text">Dere vet at samepolitikken handler om de
                    grunnleggende prinsippene og om de små
                    enkeltsakene.</p>
    <p type="text">Derfor er jeg ekstra glad for å besøke
                    Sametinget samme dag som Arbeids- og
                    inkluderingsministeren presenterer regjeringens
                    stortingsmelding om samepolitikken – nettopp her i
                    Karasjok og i Sametinget.</p>
    <p type="text">---</p>
    <p type="text">Soria Moria-erklæringen danner sammen med
                    internasjonale konvensjoner, nasjonal lovgivning og
                    aktivt samarbeid med Sametinget, regjeringens
                    fundament for å bevare og utvikle samisk kultur i
                    Norge.</p>
    <p type="text">Norge startet for alvor i 1980 arbeidet med å
                    avklare samiske kultur- og rettighetsspørsmål.
                    Siden da har det skjedd en gjennomgripende endring
                    og et fundamentalt løft i norsk samepolitikk.</p>
    <p type="text">Arbeidet har gitt resultater.</p>
    <p type="text">Stortinget har vedtatt en egen
                    grunnlovsbestemmelse (§110a) som slår fast at det
                    påligger norske myndigheter å legge forholdene til
                    rette for at den samiske folkegruppe kan sikre og
                    utvikle sitt språk, sin kultur og sitt
                    samfunnsliv.</p>
    <p type="text">Norge ratifiserte i 1990 ILO-konvensjon nr 169
                    om urfolk og stammefolk i selvstendige stater.</p>
    <p type="text">Sametinget er etablert som et representativt
                    organ for den samiske befolkning, direkte valgt av
                    samene selv.</p>
    <p type="text">Det er vedtatt en særskilt samelov med egne
                    språkregler. Samisk er anerkjent som offisielt
                    språk på linje med det norske i forvaltningsområdet
                    for samisk språk.</p>
    <p type="text">Det er fastsatt en egen samisk læreplan som er i
                    bruk både i og utenfor forvaltningsområdet.</p>
    <p type="text">Samiske språk- og kultursentra er i dag etablert
                    mange steder i landet. På denne måten bevares og
                    utvikles samisk kultur, fellesskap og
                    identitet.</p>
    <p type="text">Regjeringen har økt tilskuddene til de samiske
                    avisene.</p>
    <p type="text">Det er opprettet en egen samisk høgskole og et
                    samisk teater.</p>
    <p type="text">I 2009 vil Østsamisk museum i Neiden og
                    Vitenskapsbygget i Kautokeino stå ferdig, samtidig
                    som utvidelsen av Ája Samisk Senter i Kåfjord og
                    byggingen av Saemien Sijte på Snåsa er under
                    prosjektering.</p>
    <p type="text">Viktige skritt for den samiske befolkningen de
                    senere år har vært finnmarksloven, med
                    Finnmarkseiendommen og den nylig oppnevnte
                    Finnmarkskommisjonen.</p>
    <p type="text">Regjeringen har i forslaget til plandelen av ny
                    plan- og bygningslov gått inn for å gi Sametinget
                    innsigelsesrett i forhold til saker av vesentlig
                    betydning for samisk kultur og næringer. Retten til
                    å fremme innsigelse betyr ikke en rett til å nekte
                    et tiltak, men betyr at innsigelsen må vurderes og
                    avveies mot andre hensyn.</p>
    <p type="text">Regjeringen arbeider sammen med Finland og
                    Sverige og sametingene i de tre landene med tanke
                    på å utforme en Nordisk samekonvensjon. Slik kan vi
                    bidra til at den samiske befolkningen skal kunne
                    bevare og utvikle sin kultur, sitt språk og sitt
                    samfunnsliv på tvers av statsgrensene.</p>
    <p type="text">Forslagene fra Samerettsutvalget II er nå ute på
                    høring, det samme gjelder Kystfiskeutvalgets
                    innstilling.</p>
    <p type="text">Alle disse skrittene er av stor betydning – og
                    vi skal fortsette arbeidet med å klarlegge samiske
                    rettsforhold og sikre naturgrunnlaget for at samisk
                    kultur kan bli videreført, også utenfor
                    Finnmark.</p>
    <p type="text">Samepolitikk er også velferdspolitikk.</p>
    <p type="text">Et godt barnehagetilbud, kvalitet i opplæringen,
                    en trygg eldreomsorg er viktig også for samiske
                    brukere. Her er språk et nøkkelord.</p>
    <p type="text">Vi må også ta inn over oss variasjonene i det
                    samiske samfunnet og makte å ivareta også de mindre
                    samiske gruppenes behov.</p>
    <p type="text">I den sammenheng har det stor betydning at
                    Tysfjord kommunene (2005) og Snåsa kommunene (2008)
                    nå er en del av forvaltningsområdet for samisk
                    språk.</p>
    <p type="text">---</p>
    <p type="text">Sametinget har i de snart 19 år det har
                    eksistert vært et kraftsentrum for utviklingen av
                    det samiske samfunnet.</p>
    <p type="text">Det er en ambisjon for regjeringen å styrke
                    Sametingets stilling som talerør for det samiske
                    folk.</p>
    <p type="text">Gjennom sin politikk og sine prioriteringer har
                    Sametinget hele tiden vært en viktig faktor for den
                    styrking og revitalisering av samisk kultur og
                    samisk samfunnsliv vi ser i dag.</p>
    <p type="text">Sametinget har, sammen med samiske
                    organisasjoner og institusjoner, kunstnere og
                    kulturarbeidere, idrettsutøvere og alle de som
                    jobber for samisk utvikling i lokalsamfunnene, vært
                    med på å synliggjøre samisk språk, kultur, nærings-
                    og samfunnsliv for allmennheten på en positiv
                    måte.</p>
    <p type="text">Sametinget har også maktet å bygge gode
                    relasjoner til andre offentlige organer, blant
                    annet gjennom samarbeidsavtalene med
                    fylkeskommunene i samiske områder.</p>
    <p type="text">Gjennom sitt internasjonale engasjement har
                    Sametinget bidratt til å gjøre norsk og nordisk
                    samepolitikk kjent, og mange ser i dag til Norge og
                    Sametinget for å finne inspirasjon og modeller til
                    sitt eget arbeid med urfolk og minoriteter.</p>
    <p type="text">Sametinget har spilt en viktig rolle i
                    utviklingen av internasjonalt samarbeid og
                    internasjonale instrumenter på urfolksområdet.</p>
    <p type="text">På dette området har det vært et nært og godt
                    samarbeid mellom regjeringen og Sametinget, for
                    eksempel i forbindelse med FN-erklæringen om
                    urfolks rettigheter som ble vedtatt av FNs
                    generalforsamling 13. september 2007 og som Norge
                    har sluttet seg til.</p>
    <p type="text">Sametinget er den viktigste premissleverandøren
                    i utviklingen av regjeringens samepolitikk.</p>
    <p type="text">Gjennom konsultasjonsavtalen mellom de statlige
                    myndighetene og Sametinget har samarbeidet og
                    dialogen blitt styrket.</p>
    <p type="text">Fra regjeringens side har vi opplevd
                    konsultasjonene med Sametinget som et godt redskap
                    for å finne frem til praktiske og omforente
                    løsninger som både ivaretar samiske hensyn og andre
                    samfunnshensyn.</p>
    <p type="text">I de tilfeller hvor konsultasjonene ikke fører
                    til enighet, gir prosedyrene også sikkerhet for at
                    de ulike syn kommer klart fram.</p>
    <p type="text">Dette er særlig viktig i forbindelse med
                    Stortingets behandling av sakene.</p>
    <p type="text">Til tross for Sametingets styrkede stilling og
                    den positive utviklingen vi har sett på mange
                    områder i det samiske samfunnet de siste tiårene,
                    så har Sametinget og regjeringen fremdeles store og
                    viktige oppgaver som må løses på det samepolitiske
                    området.</p>
    <p type="text">---</p>
    <p type="text">La meg her nevne ett særlig viktig tema – som vi
                    også omtaler i stortingsmeldingen; det samiske
                    språket, og betydningen av språket som
                    meningsformidler og kulturbærer, og som redskap for
                    muntlig og skriftlig kommunikasjon mellom mennesker
                    i det samiske samfunn.</p>
    <p type="text">Det er i dag områder hvor det samiske språket
                    har en sterk stilling, både i daglig bruk mennesker
                    i mellom, og i det offentlige rom.</p>
    <p type="text">Mange kommuner og lokalmiljøer gjør et stort
                    arbeid for å bevare og utvikle og bruke
                    språket.</p>
    <p type="text">Hovedbildet er likevel at samisk språk er i en
                    utsatt posisjon, også innenfor det som i dag er
                    forvaltningsområdet for samisk språk.</p>
    <p type="text">Det gjelder nordsamisk, men det gjelder særlig
                    de mindre språkene; østsamisk, lulesamisk og
                    sørsamisk.</p>
    <p type="text">Disse utfordringene må vi ta på alvor . Ikke
                    minst fordi språket står så sentralt i det enkelte
                    menneskets møte med det offentlige. Undersøkelser
                    viser dessverre at den samiske språk- og
                    kulturkompetansen i mange offentlige virksomheter
                    ikke strekker til.</p>
    <p type="text">Skal vi sikre gode og likeverdige offentlige
                    tjenester til den samiske befolkning er det
                    avgjørende at det finnes kunnskap og kompetanse
                    knyttet til samisk språk og samiske forhold
                    innenfor forvaltningen generelt, og spesielt i de
                    virksomheter som leverer tjenester og tiltak til
                    befolkningen.</p>
    <p type="text">En viktig oppgave fremover blir derfor å øke
                    denne type kompetanse i samisk språk og kultur, og
                    øke rekrutteringen til høyere utdanning i samisk
                    språk.</p>
    <p type="text">For at det samiske språket skal få en sikker
                    fremtid i Norge er det nødvendig med en felles
                    innsats og bevisstgjøring, med et bredt spekter av
                    tiltak på mange områder.</p>
    <p type="text">Jeg vet at Sametinget er opptatt av disse
                    spørsmålene, og jeg kan forsikre om at regjeringen
                    vil være klar til å bistå med å finne strategier og
                    tiltak som kan virke i et lengre perspektiv.</p>
    <p type="text">Dette skal vi blant annet gjøre gjennom å lage
                    en handlingsplan for samisk språk, et arbeid
                    regjeringen også inviterer Sametinget til å delta
                    i.</p>
    <p type="text">---</p>
    <p type="text">Samisk bosetting og samisk kultur er nært
                    knyttet til områder som i et nasjonalt perspektiv
                    anses som distrikter.</p>
    <p type="text">En vellykket distriktspolitikk er derfor en
                    forutsetning for opprettholdelse og videreføring av
                    samisk språk og kultur.</p>
    <p type="text">Samtidig har det vært viktig for regjeringen å
                    styrke Sametingets særskilte rolle innen
                    næringsutvikling.</p>
    <p type="text">Sametinget har nå ansvaret for å forvalte
                    verdiskapingsprogrammet for næringskombinasjoner. I
                    2008 er det bevilget 6,5 mill. kroner til
                    dette.</p>
    <p type="text">Sametinget har også innledet et samarbeid med
                    Innovasjon Norge som skal munne ut i en
                    samarbeidsavtale.</p>
    <p type="text">Gjennom aktiv medinnflytelse på disse og andre
                    områder ønsker regjeringen at Sametinget kan være
                    med og ta del i felles utfordringer for å trygge
                    bosetting, sysselsetting, næringsutvikling,
                    verdiskaping og velferd.</p>
    <p type="text">--</p>
    <p type="text">Sametingspresident,</p>
    <p type="text">Det samiske samfunnets største ressurs er
                    menneskene, som hver dag kan gjøre sitt for å holde
                    den samiske kulturen levende.</p>
    <p type="text">Jeg ser fram til et fortsatt godt samarbeid med
                    Sametinget for å virkeliggjøre de mulighetene vi
                    sammen har til å bidra til at samisk egenart får
                    utvikle seg i god sameksistens med samfunnet rundt,
                    samtidig som samenes stilling og rettigheter som
                    urfolk i Norge blir ivaretatt.</p>
    <p type="text">På vegne av regjeringen ønsker jeg
                    representantene lykke til med de viktige oppgavene
                    dere står overfor.</p>
  </body>
</document>
