<?xml version="1.0" encoding="UTF-8"?>
<!DOCTYPE document PUBLIC "-//UIT//DTD Corpus V1.0//EN" "http://giellatekno.uit.no/dtd/corpus.dtd">
<document id="no_id" xml:lang="nob">
  <header>
    <title>Norgga Sámiid Riikkasearvvi ávvučoahkkin - regjeringen.no</title>
    <genre/>
    <author>
      <unknown/>
    </author>
    <year>2008</year>
    <wordcount>602</wordcount>
    <availability>
      <free/>
    </availability>
    <submitter email="divvun@samediggi.no" name=""/>
    <multilingual/>
    <origFileName>http://regjeringen.no/nb/dep/ad/aktuelt/taler_artikler/politisk_ledelse/statssekretar-raimo-valle/2008/hilsen-til-jubileumslandsmotet-for-norsk.html?id=534001</origFileName>
    <parallel_text location="norgga-samiid-riikkasearvvi-avvuoahkkin.html_id=534001" xml:lang="sme"/>
    <metadata>
      <uncomplete/>
    </metadata>
    <version>XSLtemplate $Revision: 34357 $; file-specific xsl  Revision; common.xsl  $Revision$; </version>
  </header>
  <body>
    <p xml:lang="kal">Tale/artikkel , 27.10.2008 </p>
    <p>Av: Tidligere statssekretær i AID Raimo
                  Valle</p>
    <section>
      <p type="title">Hilsen til jubileumslandsmøtet for Norske
                    Samers Riksforbund</p>
    </section>
    <section>
      <p type="title">Kautokeino, 24. – 26.
                    oktober 2008</p>
    </section>
    <p>Kjære landsmøte, delegater, møteleder og andre
                    deltagere og gjester!</p>
    <p>Aller først vil jeg takke for invitasjonen til
                    NSRs landsmøte som avholdes her i Kautokeino! Det
                    er med stor ydmykhet at jeg, som representant for
                    den norske regjeringen, hilser og gratulerer det
                    40. landsmøtet til den største samiske
                    hovedorganisasjonen. Samtidig må jeg medgi er det
                    en spesiell følelse for meg å igjen stå på NSRs
                    talerstol.</p>
    <p>NSR har fra første dag vært en drivkraft for
                    utviklingen av samepolitikken og samisk språk- og
                    kulturarbeid. Det samme gjelder for
                    rettighetsarbeidet og alle andre områder av
                    samepolitikken. NSRs politikk og det arbeidet NSRs
                    tillitsvalgte har utført, har hatt særdeles stor
                    betydning for den nasjonale samepolitikken, for
                    nordisk samepolitikk og for internasjonal
                    urfolkspolitikk.</p>
    <p>Førti år er en anseelig alder for en samisk
                    organisasjon. Vi har sett store samepolitiske
                    endringer de førti årene NSR har virket. Synet på
                    samer, samisk kultur og samiske rettigheter har
                    endret seg radikalt. Myndighetenes
                    fornorskningspolitikk er erstattet av en aktiv
                    samepolitikk hjemlet i grunnloven. Samene i Norge
                    har sitt eget Sameting, som også velger
                    representanter til Samisk parlamentarisk råd. Mange
                    samepolitiske krav har funnet sine løsninger.</p>
    <p>Likevel er mange av de vedtak NSR gjorde i sine
                    første år forbausende aktuelle også i dag.
                    Fiskeripolitikken og retten til opplæring i samisk
                    er eksempler på dette. Samtidig har nye
                    utfordringer kommet til, som krever nye løsninger.
                    Her kan nevnes datateknologi og global
                    oppvarming.</p>
    <p>Det er derfor fortsatt behov for den kraft, den
                    kløkt og den utålmodighet som NSR representerer i
                    samepolitikken. Samtidig er det en utfordring for
                    NSR at også andre organisasjoner og partier deltar
                    i samepolitikken. Selv om samepolitikken har
                    utviklet seg positivt i lang tid, tror jeg det er
                    viktig å reflektere over at det ikke er noen
                    naturlov at dette fortsetter.</p>
    <p>Kanskje er det slik at de grunnleggende
                    samepolitiske spørsmålene ikke finner sin løsning
                    en gang for alle, men at hver ny generasjon må
                    finne løsninger på de ulike deler av samlivet
                    mellom majoritet og minoritet på et felles
                    territorium. Det er et ansvar for både majoritet og
                    minoritet.</p>
    <p>En av de største samepolitiske utfordringene i
                    dag, både for regjeringen, for Sametinget, for
                    organisasjonene og for den enkelte same, er å
                    beholde et sterkt og levedyktig samisk språk. Vi
                    har gjennom de siste tiårene fått på plass lovverk
                    og rettigheter både hva gjelder opplæring og samisk
                    i forvaltningen. Mange samiske språksentra er
                    etablert. Det vi imidlertid ser, er at samisk er på
                    tilbakegang som hverdagsspråk i de fleste samiske
                    samfunn. Vi har store problemer med rekruttering av
                    personell med samisk språkkompetanse til ulike
                    deler av offentlig og privat sektor. Uten slik
                    kompetanse vil det ikke være mulig å gjennomføre
                    viktige deler av den samepolitikken denne
                    regjeringen står for, slik denne er presentert i
                    St.meld.nr 28 (2007-2008) Samepolitikken. Dette er
                    en utvikling vi i fellesskap må snu.</p>
    <p>Regjeringen ønsker å ta tak i disse
                    utfordringene gjennom arbeidet med en handlingsplan
                    for samisk språk. Handlingsplanen skal legge
                    grunnen for en langsiktig og målrettet
                    språkpolitikk, som skal resultere i at flere kan og
                    vil bruke samisk som hverdagsspråk og at flere skal
                    få gode offentlige tjenester på sitt eget språk. I
                    dette arbeidet er regjeringen avhengig av et godt
                    samarbeid med Sametinget og med de samiske
                    organisasjonene. Jeg er trygg på at NSR fortsatt
                    vil bidra konstruktivt i dette viktige
                    arbeidet!</p>
    <p>Jeg ønsker landsmøtet lykke til med de mange og
                    store sakene som skal behandles!</p>
  </body>
</document>
