<?xml version="1.0" encoding="UTF-8"?>
<!DOCTYPE document PUBLIC "-//UIT//DTD Corpus V1.0//EN" "http://giellatekno.uit.no/dtd/corpus.dtd">
<document id="no_id" xml:lang="nob">
  <header>
    <title>Stáhtaministara Jens Stoltenberg sárdni Oslo Duopmogirkus - regjeringen.no</title>
    <genre/>
    <author>
      <unknown/>
    </author>
    <year>2011</year>
    <wordcount>517</wordcount>
    <availability>
      <free/>
    </availability>
    <submitter email="divvun@samediggi.no" name=""/>
    <multilingual>
      <language xml:lang="nob"/>
    </multilingual>
    <origFileName>http://regjeringen.no/nb/dep/smk/aktuelt/taler_og_artikler/statsministeren/statsminister_jens_stoltenberg/2011/tale-ved-statsminister-jens-stoltenberg-.html?id=651789</origFileName>
    <parallel_text location="stahtaministara-jens-stoltenberg-sardni-.html_id=651789" xml:lang="sme"/>
    <parallel_text location="dearvvahansardni-daiddaskuvlla-rahpandil.html_id=654228" xml:lang="smj"/>
    <parallel_text location="address-by-prime-minister-in-oslo-cathed.html_id=651789" xml:lang="eng"/>
    <metadata>
      <uncomplete/>
    </metadata>
    <version>XSLtemplate $Revision: 48460 $; file-specific xsl  Revision; common.xsl  $Revision: 64438 $; </version>
  </header>
  <body>
    <p>Tale/artikkel  , 24.07.2011  </p>
    <p>Av: Statsminister Jens Stoltenberg </p>
    <section>
      <p type="title">Tale ved Statsminister Jens Stoltenberg i Oslo
                    Domkirke</p>
    </section>
    <p>Kontrolleres mot framføring </p>
    <p>Deres majesteter, </p>
    <p>kjære Eskil, </p>
    <p>kjære alle sammen, </p>
    <p>Det er nå snart to døgn siden Norge ble rammet av den største ugjerningen siden krigen. På Utøya og i Oslo. </p>
    <p>Det føles som en evighet. </p>
    <p>Det har vært timer, dager og netter fylt av sjokk, fortvilelse, sinne og gråt. </p>
    <p>I dag er det tid for sorg. </p>
    <p>I dag skal vi tillate oss å stoppe litt opp. </p>
    <p>Minnes de døde. </p>
    <p>Sørge over dem som ikke er mer. </p>
    <p>92 menneskeliv er gått tapt. Flere er fortsatt savnet. </p>
    <p>Hver og en av de som er gått bort er en tragedie. Til sammen utgjør tapet en nasjonal tragedie. </p>
    <p>Fortsatt strever vi med å begripe omfanget. </p>
    <p>Mange av oss kjente noen som er borte. Enda flere vet om noen. </p>
    <p>Jeg kjente flere. </p>
    <p>En av dem var Monica. I rundt 20 år jobbet hun på Utøya. For mange av oss var hun Utøya. </p>
    <p>Nå er hun død. Skutt og drept mens hun skapte omsorg og trygghet for ungdom fra hele landet. </p>
    <p>Hennes mann John og døtrene Victoria og Helene er i Drammen kirke i dag. </p>
    <p>Det er så urettferdig. Dere skal vite at vi gråter med dere. </p>
    <p>En annen som er borte er Tore Eikeland. </p>
    <p>Leder av AUF i Hordaland og en av våre aller mest talentfulle ungdomspolitikere. </p>
    <p>Jeg husker at han fikk hele landsmøtet i Arbeiderpartiet til å juble da han holdt et engasjert innlegg mot EUs postdirektiv, og vant. </p>
    <p>Nå er han død. Borte for alltid. Det er ikke til å begripe. </p>
    <p>Dette er to av dem vi har mistet. </p>
    <p>Vi har mistet mange andre, på Utøya og i regjeringsbygget. </p>
    <p>Snart får vi navn og bilde på alle. Da vil omfanget av ondskapen tre fram i all sin gru. </p>
    <p>Det blir en ny prøvelse. </p>
    <p>Men vi skal klare den også. </p>
    <p>Midt i alt det tragiske er jeg stolt av å bo i et land som har maktet å stå oppreist i en kritisk tid. </p>
    <p>Jeg er imponert over hvor mye verdighet, omsorg og fasthet jeg har møtt. </p>
    <p>Vi er et lite land, men vi er et stolt folk. </p>
    <p>Vi er fortsatt rystet av det som traff oss, men vi gir aldri opp våre verdier. </p>
    <p>Vårt svar er mer demokrati, mer åpenhet og mer humanitet. Men aldri naivitet. </p>
    <p>Ingen har sagt det finere enn AUF-jenta som ble intervjuet av CNN: ”Om én mann kan vise så mye hat, tenk hvor mye kjærlighet vi alle kan vise sammen.” </p>
    <p>Til slutt. La meg si til familier over hele landet som har mistet en av sine kjære: </p>
    <p>Dere har min og hele Norges dypeste medfølelse i sorgen. </p>
    <p>Ikke bare det. Hele verden føler med dere. </p>
    <p>Jeg har lovet å overbringe kondolanser til dere fra Barack Obama, Vladimir Putin, Frederik Reinfeldt, Angela Merkel, David Cameron, Dimitry Medvedev og mange andre statsledere og regjeringssjefer. </p>
    <p>Dette kan aldri erstatte tapet. Ingenting kan bringe deres kjære tilbake. </p>
    <p>Men vi trenger støtte og trøst når livet er som mørkest. </p>
    <p>Nå er livet som mørkest for dere. </p>
    <p>Dere skal vite at vi er der for dere. </p>
  </body>
</document>
