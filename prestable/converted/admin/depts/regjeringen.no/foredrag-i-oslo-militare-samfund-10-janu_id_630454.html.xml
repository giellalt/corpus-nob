<?xml version="1.0" encoding="UTF-8"?>
<!DOCTYPE document PUBLIC "-//UIT//DTD Corpus V1.0//EN" "http://giellatekno.uit.no/dtd/corpus.dtd">
<document id="no_id" xml:lang="nob">
  <header>
    <title>Logaldallan Oslo Militære Samfund báikkis - regjeringen.no</title>
    <genre/>
    <author>
      <unknown/>
    </author>
    <year>2011</year>
    <wordcount>3964</wordcount>
    <availability>
      <free/>
    </availability>
    <submitter email="divvun@samediggi.no" name=""/>
    <multilingual/>
    <origFileName>http://regjeringen.no/nb/dep/fd/aktuelt/taler_artikler/ministeren/taler-og-artikler-av-forsvarsminister-gr/2011/foredrag-i-oslo-militare-samfund-10-janu.html?id=630454</origFileName>
    <parallel_text location="logaldallan-oslo-militare-samfund-baikki.html_id=630454" xml:lang="sme"/>
    <parallel_text location="regjeringa-vil-gje-hjelp-til-straumrekni.html_id=630646" xml:lang="nno"/>
    <parallel_text location="the-government-assists-with-the-electric.html_id=630646" xml:lang="eng"/>
    <metadata>
      <uncomplete/>
    </metadata>
    <version>XSLtemplate $Revision: 34357 $; file-specific xsl  Revision; common.xsl  $Revision: 43736 $; </version>
  </header>
  <body>
    <p type="text" xml:lang="kal">Tale/artikkel , 10.01.2011 </p>
    <p type="text" xml:lang="swe">Av: Forsvarsminister Grete Faremo</p>
    <section>
      <p type="title">Foredrag i Oslo Militære Samfund 10. januar
                    2011</p>
    </section>
    <p type="text">
      <em type="italic">Foredrag i Oslo Militære
                    Samfund 10. januar 2011
                    Forsvarsminister Grete Faremo</em>
    </p>
    <p type="text">
      <em type="italic">Sjekkes mot
                    fremføring</em>
    </p>
    <p type="text">”Det vi ønsker skal bli varig, må
                    vi forandre”. Bill Clintons ord beskriver godt
                    hvorfor vi som ønsker et sterkt forsvar alltid må
                    være opptatt av endring.</p>
    <p type="text">Det er dette vi nå gjør i
                    Forsvaret. Forandring. For meg som sosialdemokrat
                    er det bare endring og reform som kan oppfylle
                    målene om trygghet for alle. Verden rundt oss
                    forandrer seg. Vi må gjøre det samme. Forandre,
                    forbedre og forsterke.  Konservatisme skaper
                    ikke trygghet i en verden i endring.</p>
    <p type="text">Men all forandring må ha retning og
                    framdrift.</p>
    <p type="text">Har vi tatt oppgaven alvorlig nok?
                    Hvilke utfordringer blir vi stilt overfor framover,
                    og hva må vi endre i tiden som kommer? Og ikke
                    minst - <em type="italic">hvordan</em> skal vi endre, for
                    å skape trygghet? 
                    Forsvaret har de siste ti år vært igjennom en
                    grunnleggende omstilling. Tida er kommet for mer
                    gradvise endringer, heller enn altomfattende
                    reformer.
                    Utviklingen krever likevel av oss at vi forstår den
                    tiden vi lever i og hvilke endringer som er
                    nødvendige framover. Da har vi også mye å lære av
                    historien. La meg derfor starte med et lite
                    tilbakeblikk.</p>
    <p type="text">
      <em type="italic">Tilbakeblikket</em>
    </p>
    <p type="text">Jeg ble statsråd for første gang i
                    Gro Harlem Brundtlands tredje regjering i november
                    1990. Som bistandsminister fokuserte jeg på
                    fattigdomsbekjempelse og støtte til de aller
                    fattigste land i verden. Samtidig var jeg
                    naturligvis tett på de ufattelige
                    endringsprosessene som pågikk i Øst-Europa, og de
                    første forsøk på å tilpasse seg en helt ny
                    sikkerhetspolitisk situasjon både i NATO og i det
                    norske forsvaret.</p>
    <p type="text">Tenk på den sikkerhetspolitiske
                    situasjonen i 1991:</p>
    <list>
      <p type="listitem">
                          Tyskland var igjen samlet
                        </p>
      <p type="listitem">
                          Warzsawapakten var i full oppløsning.
                        </p>
      <p type="listitem">
                          I august 1991 ble det med nød og neppe
                          avverget et militærkupp i Sovjetunionen.
                          Landet ble oppdelt i 15 republikker i
                          desember samme år.
                        </p>
      <p type="listitem">
                          Det ble fremforhandlet avtaler for reduksjon
                          av de enorme våpenkonsentrasjonene i Europa.
                        </p>
      <p type="listitem">
                          Det ble inngått avtaler for reduksjon av
                          strategiske kjernevåpen.
                        </p>
      <p type="listitem">
                          NATO reduserte beredskapen i de
                          konvensjonelle styrkene.
                        </p>
      <p type="listitem">
                          Uroen på Balkan spredde seg. Vi så
                          begynnelsen på det som ble den første blodige
                          krigen i Europa etter 2. verdenskrig.
                        </p>
      <p type="listitem">
                          Irak hadde invadert Kuwait, og vi var redde
                          for en storkrig i Persia-gulfen.
                        </p>
    </list>
    <p type="text">I flere kretser, også i Norge, ble
                    det stilt spørsmål om NATO kunne legges ned. Det
                    ble heldigvis raskt enighet om å videreføre
                    NATO-samarbeidet. Alternativet ville vært at de
                    vestlige land hver for seg utviklet en
                    re-nasjonalisert sikkerhets- og forsvarspolitikk.
                    Det kunne i så fall ha satt Europa tilbake til en
                    tid med stadige kriger og hvor småstater levde i
                    fare for å bli ofre for større og mektigere
                    stater.</p>
    <p type="text">Retningen for NATO-samarbeidet ble
                    nedfelt i NATOs nye strategi fra 1991. Det ble
                    samme året også besluttet å reformere det vestlige
                    forsvarssamarbeidet, både i struktur og
                    innretning.</p>
    <p type="text">I Norge hadde Willoch-kommisjonen
                    nedsatt i 1990 skapt en enighet om at utviklingen
                    krevde forandring. Vår krigsstyrke på denne tiden
                    talte 13 brigader i Hæren. I 1992 foreslo
                    Kommisjonen å redusere til 6 brigader og 17
                    selvstendige bataljoner. Krigsstrukturen gikk fra
                    320.000 til 215.000 soldater.</p>
    <p type="text">
      <em type="italic">Inn i en ny tid</em>
    </p>
    <p type="text">Men det var først med Bjørn Tore
                    Godals nye, politiske initiativ i 2000 at
                    omstillingen av både struktur og innretning startet
                    for alvor. Og dermed også debatten.
                    Som Godal selv skiver i boka ”Utsikter”: Det
                    handlet om at minst ti års forsømmelser toppet seg
                    og kom til overflaten på to måter.</p>
    <list>
      <p type="listitem">
                          ”For det første ble det synlig at
                          finansieringskrisen var blitt akutt gjennom
                          mange års systematiske underfinansiering av
                          tidligere vedtatt forsvarsstruktur.
                        </p>
      <p type="listitem">
                          For det andre pekte han på tregheten med å ta
                          innover seg konsekvensene av murens fall.
                          ”Forsvarspolitiske miljøer våknet fra sin
                          tornerosesøvn, - ikke av en vakker prins, men
                          av et uhyre som fortalte dem om en
                          virkelighet man helst ikke ville høre om.”
                        </p>
    </list>
    <p type="text">10 år senere har vi gjennomført en
                    av de mest omfattende og vellykte
                    omstillingsprosesser noen gang i Norge. Vi har fått
                    et Forsvar med en struktur tilpasset vår tids
                    sikkerhetspolitiske utfordringer, betydelig
                    redusert i volum og med grunnleggende endret
                    innretning. Vi har fått et innsatsforsvar med en
                    mer fleksibel og mobil styrke, egnet til bruk både
                    ute og hjemme. Den operative evnen er styrket og
                    vil være ytterligere styrket når langtidsperioden
                    2009-2012 er i mål. Vi er midt i en modernisering
                    av kapasiteter vi kan være stolte av. På nødvendige
                    områder er bemanningen på vei opp igjen. 
                    Hæren har hatt en 50 prosent personelløkning siden
                    2005.</p>
    <p type="text">Vi har bygget ned det gamle for å
                    bygge opp det nye. Fortsatt har vi et stykke igjen,
                    men inneværende langtidsplans mål er i hovedsak
                    innen rekkevidde. At en langtidsplan er relativt i
                    rute i det vanskelige tredjeåret er også unikt. Det
                    viser en vilje både i Forsvaret og i de politiske
                    miljøer som gir meg tro på at vi skal komme i mål,
                    og oppnå den balanse mellom oppgaver, struktur og
                    ressurser som er planlagt.</p>
    <p type="text" xml:lang="sma">Gode venner,</p>
    <p type="text">Vi lever i en verden med et
                    trusselbilde i endring. Forsvarets oppgave er først
                    og fremst å forebygge og forhindre krig. På tross
                    av dette er det fortsatt mange som synes å mene at
                    Forsvarets viktigste oppgave er å forsvare
                    territoriet. Men det handler om mye mer enn det! Vi
                    skal forsvare, beskytte og verne den
                    infrastrukturen og de verdiene som vårt samfunn
                    bygger på - både hjemme og ute. </p>
    <p type="text">Vi trenger derfor en løpende
                    diskusjon om våre reelle forsvarspolitiske
                    utfordringer fremover. Det er fristende å minne om
                    dette idet den forsvarspolitiske debatten igjen ser
                    ut til å være redusert til en ren kronekamp, ispedd
                    noen opphetede diskusjoner om organisering av
                    Heimevernet på troppsnivå, og om hvilke pansrede
                    kjøretøy Forsvaret skal velge.</p>
    <p type="text">Hvor hadde vi vært i dag uten
                    omstillingen? Vi hadde hatt et forsvar i dyp
                    strukturell krise, som hadde vært uegnet til å møte
                    fremtidens sikkerhets- og forsvarspolitiske
                    utfordringer. </p>
    <p type="text">Omstillingen handler først og
                    fremst om å endre holdninger.</p>
    <p type="text">Kald krig-tankegangen satt fast i
                    mange til langt ut på 2000-tallet, og vi får
                    fortsatt små påminnelser om at den fremdeles
                    eksisterer. Deler av motstanden mot nedleggelsen av
                    HV016 illustrerer dette.</p>
    <p type="text">Vi må ha et forsvar som endrer seg
                    i takt med det sikkerhetspolitiske bildet som omgir
                    oss. Mange av de utfordringene som ble avdekket
                    tidlig på 1990-tallet er der fortsatt i dag. I
                    tillegg har nye kommet til, med konsekvenser som vi
                    må analysere og utvikle løsninger for å møte.</p>
    <p type="text">
      <em type="italic">Endringer i vår tid</em>
    </p>
    <p type="text">Vi har de siste tjue årene opplevd
                    to store sikkerhetspolitiske omveltninger;
                    Sovjetunionens fall i 1991 og terrorangrepene mot
                    USA i 2001.</p>
    <p type="text">I dag, i 2011, står vi ved et nytt,
                    tredje tidsskille. De sikkerhetspolitiske
                    endringene vi er vitne til, framstår som mindre
                    dramatiske enn oppløsningen av Warzsawa-pakten og
                    Sovjetunionen. Men endringene kan på sikt vise seg
                    å være mer grunnleggende. Veksten i land som Kina,
                    India og Brasil gjør at USAs og vestens dominerende
                    stilling gradvis avløses av en ny verdensorden. Vi
                    er vitne til fremveksten av flere globale
                    maktsentra, mens USAs og de vestlige lands relative
                    makt svekkes. Det er ingen tegn til at dette
                    reverseres. Tvert imot kan utviklingen raskt
                    forsterkes.</p>
    <p type="text">Dette har flere konsekvenser.</p>
    <p type="text"><em type="italic">Først</em> : økt risiko for
                    stormaktsrivalisering. Dette er bekymringsfullt,
                    fordi det også øker risikoen for bruk av militær
                    makt, spesielt mot mindre stater.</p>
    <p type="text"><em type="italic">Dernest</em> : Faren for
                    stormaktsrivalisering øker på grunn av større
                    konkurranse om hegemoni og strategiske ressurser.
                    Klimaendringene kan føre til indre uro og i verste
                    fall til konflikt, spesielt i de deler av verden
                    som er mest ustabile og dårligst stilt. Allerede nå
                    ser vi at de mest negative konsekvensene av
                    klimaendringene er en del av bakteppet for kriser
                    og konflikter i utsatte områder, som på Afrikas
                    Horn. I Nordområdene er mulige
                    interessemotsetninger knyttet til is-smelting,
                    framtidige transportveier og utnyttelse av fisk-,
                    olje- og gassressurser. Vi vet ikke hva slag
                    utfordringer dette vil stille oss overfor i
                    fremtiden, og må planlegge for ulike scenarier.</p>
    <p type="text"><em type="italic">En tredje utfordring</em> er
                    spredning av masseødeleggelsesvåpen og
                    langtrekkende missiler for å bære disse.  NATO
                    vedtok på toppmøtet i Lisboa i november å gi sin
                    tilslutning til utvikling av et nytt
                    missilforsvar.
                     
                    Dataangrep utgjør <em type="italic">en fjerde alvorlig trussel</em>
                    mot våre åpne samfunn. Nylige eksempler er
                    hackingen av Nobelkomiteens nettsider forut for
                    fredsprisutdelingen i 2010, samt de omfattende
                    Wikileaks lekkasjene av sensitiv informasjon.
                    Angrep mot IKT-systemer er en ny form for
                    krigføring, som også kan ødelegge strømforsyninger,
                    industriprosesser og andre samfunnskritiske
                    virksomheter og funksjoner. Derfor må slike trusler
                    møtes både med sivile og militære virkemidler.</p>
    <p type="text"><em type="italic">En femte utfordring</em> er
                    kampen mot terror. Selvmordsangrepet i Stockholm i
                    desember, og avsløringen av terrorplaner i Danmark
                    nå i romjulen viste at også vi her i Norden er
                    innenfor rekkevidden av denne type angrep.
                    Terrorisme er en viktig sikkerhetsutfordring, men
                    vi må ikke la den bli altoverskyggende.  Det
                    mest bekymringsfulle scenariet er utsiktene til at
                    internasjonal terrorisme kobles med
                    masseødeleggelsesvåpen. Så langt har vi unngått
                    dette, men faren er der.</p>
    <p type="text">
      <em type="italic">Konsekvensene for vår
                    sikkerhets- og forsvarspolitikk</em>
    </p>
    <p type="text">Hva betyr dette for oss? Vi står
                    overfor et meget sammensatt sikkerhetspolitisk
                    bilde, som endrer seg raskere enn før. Selv om det
                    ikke foreligger noen konkret trussel mot Norge, må
                    vi kunne håndtere provokasjoner og uforutsette
                    trusler. Dette kan være begrensede militære angrep
                    og ikke-militære angrep som for eksempel
                    cyberangrep. Slike angrep gjør oss sårbare og kan
                    representere en klar trussel mot vår territorielle
                    integritet og politiske handlefrihet.</p>
    <p type="text">Dette understreker hvor viktig det
                    er for små land å ha gode allierte og venner. Ikke
                    minst viser utviklingen hvor viktig et sterkt
                    internasjonalt rettssamfunn og et godt fungerende
                    globalt styresett er.</p>
    <p type="text">Utfordringene understreker også
                    betydningen av nasjonale kapasiteter. Det dreier
                    seg blant annet om at vi har troverdig nasjonal
                    evne til å håndtere kriser opp til et visst nivå,
                    samt ha evne til bidra til NATOs kollektive forsvar
                    dersom dette skulle kreves.</p>
    <p type="text">Dagens forsvarsstruktur er et godt
                    utgangspunkt for å møte situasjonen. Ny gjennomgang
                    og oppdatering av nasjonale beredskapsplaner og
                    totalforsvar, kommandoordninger og mottaksapparatet
                    for allierte øvelser og forsterkninger er eksempler
                    på tiltak som bør på plass. Vi utarbeider nå en
                    nasjonal cyber-strategi. </p>
    <p type="text">
      <em type="italic">NATO-toppmøtet i Lisboa
                    2010</em>
    </p>
    <p type="text">Norge har et alliansebasert
                    forsvar. Langtidsplanen for 2009 til 2012 beskriver
                    rammer og mål for vårt forsvar og våre
                    forventninger om alliert støtte. NATOs toppmøte i
                    november ga oss et godt utgangspunkt for videre
                    arbeid med våre sikkerhetsutfordringer, både i form
                    av det nye strategiske konseptet og reformvedtak om
                    ny kommandostruktur.</p>
    <p type="text">I min tale her i Oslo Militære
                    Samfunn for ett år siden gikk jeg igjennom Norges
                    holdninger og krav både til konseptet og reformene.
                    Jeg er derfor fornøyd med at norske standpunkter
                    ble så godt reflektert i resultatene fra toppmøtet.
                    I tillegg var det uvanlig stor enighet om veien
                    videre.</p>
    <list>
      <p type="listitem">
                          For det første løftes forpliktelsen om
                          kollektivt selvforsvar fram i nytt strategisk
                          konsept. Dette er i tråd med det norske
                          nærområdeinitiativet som vi har arbeidet for
                          lenge.
                        </p>
      <p type="listitem">
                          Videre skal den felles operative
                          planleggingen for forsvar av medlemslandenes
                          territorium styrkes. Vi øker dermed NATOs
                          troverdighet og effektivitet for å samordne
                          og lede den kollektive forsvarsinnsatsen i
                          Europa.
                        </p>
      <p type="listitem">
                          NATOs kommandostruktur skal ha et regionalt
                          fokus. Dette må innrettes slik at NATOs
                          fellesoperative hovedkvarter har innsikt i og
                          forståelse for de enkelte medlemslandenes
                          sikkerhets- og forsvarspolitiske
                          utfordringer. NATOs kommandostruktur skal
                          kobles til og samarbeide med relevante
                          nasjonale strukturer. Ordningen vil være et
                          viktig effektiviseringstiltak og tilføre NATO
                          sårt tiltrengt kompetanse og kapasitet.
                        </p>
      <p type="listitem">
                          NATOs styrker skal være mobile og kunne
                          settes inn der behov oppstår. Den nye
                          strukturen vil gi økt fleksibilitet og evne
                          til å møte dagens og morgendagens
                          sikkerhetspolitiske utfordringer. Norge har
                          vært en av pådriverne for disse endringene
                          som vil gi NATO en mer effektiv og likevel
                          langt billigere organisasjon med redusert
                          personellbehov, fra 16.000 til ca 9.000
                          personer.
                        </p>
    </list>
    <p type="text">NATO skal i fremtiden ha to
                    fellesoperative hovedkvarter. Jeg regner med at
                    hovedkvarteret som nå ligger i Brunssum i Nederland
                    blir videreført. Det er dette hovedkvarteret i
                    Nord-Europa som skal ha et regionalt fokus, og som
                    skal ha tilknytning til nasjonale militære
                    strukturer. Det skal også ha kapasitet til å lede
                    operasjoner utenfor NATOs nærområder.</p>
    <p type="text">Både Forsvarsdepartementet i Norge
                    og allierte land arbeider nå med å gjøre
                    NATO-toppmøtets reformbeslutninger om til praktiske
                    resultater.</p>
    <p type="text">De nasjonale hovedkvarterene på
                    NATO-landenes territorier vil få en viktigere
                    rolle. Dette vil få stor betydning for oss.
                    Forsvarets operative hovedkvarter ved Bodø kan bli
                    viktig i en ny regional kommandostruktur, og bidra
                    til å styrke NATOs oversikt og situasjonsforståelse
                    av nordområdene.</p>
    <p type="text">NATO vil fortsatt ha behov for et
                    Joint Warfare Centre som er en del av
                    transformasjonskommandoen. Jeg jobber hardt for at
                    senteret fremdeles skal bli liggende i Stavanger.
                    Prosessen som går nå, er en del av oppfølgingen av
                    toppmøtet og avgjøres etter planen i juni.</p>
    <p type="text">
      <em type="italic">Partnerskap, nordisk- og
                    flernasjonalt forsvarssamarbeid</em>
    </p>
    <p type="text">Toppmøtets beslutninger om å utvide
                    og utdype partnerskap med andre land og
                    organisasjoner er svært viktig for Norge.</p>
    <p type="text">Vi har landegrense mot tre land,
                    som alle omfattes av partnerskapet med NATO.
                    Russland har en særstilling gjennom NATO-Russland
                    Rådet. Sverige og Finland er de land utenfor NATO
                    som vi har mest samarbeid med.</p>
    <p type="text">Den positive utviklingen i
                    forholdet til Russland, både bilateralt med
                    delelinjeavtalen som prikken over i’en, og i NATO,
                    åpner nye muligheter. Klimaendringene i Arktis vil
                    understreke vårt lands strategiske plassering enda
                    mer. Nedsmeltingen av polisen kan på sikt endre
                    seilingsmønsteret for sivil og militær skipstrafikk
                    i nord. For Russland vil nordområdene også være av
                    økende strategisk betydning.</p>
    <p type="text">Kjernevåpnenes betydning for
                    Russland vil neppe avta, og en meget stor andel av
                    disse våpnene vil være lokalisert i våre
                    nærområder. Russland øker sin militære
                    tilstedeværelse og øker sitt forsvarsbudsjett. Vi
                    må selvsagt forholde oss også til disse fakta når
                    vi planlegger neste generasjons dimensjonering av
                    vårt eget forsvar.  Dette krever en
                    forutsigbar og konsekvent forsvars- og
                    sikkerhetspolitikk basert på NATO-medlemskapet og i
                    tett samvirke med våre nærmeste allierte. </p>
    <p type="text">Partnerskapet med EU og FN har
                    naturligvis også stor betydning for Norge. Vi
                    deltar i deler av forsvarssamarbeidet i EU, og hele
                    vårt internasjonale engasjement er basert på
                    prinsippene i FN.</p>
    <p type="text">Etter finanskrisen har
                    flernasjonalt forsvarssamarbeid blitt stadig
                    viktigere.</p>
    <p type="text">Vi opplever at kostnadsveksten gjør
                    at ingen land har råd til å opprettholde nasjonale
                    og dyre strukturer alene. Se bare på den nylig
                    inngåtte fransk-britiske avtalen om
                    forsvarssamarbeid.
                    Det nordiske forsvarssamarbeidet er i stadig
                    utvikling. På mange måter har samarbeidet her vært
                    den sterkeste katalysatoren for styrket samarbeid
                    også på andre sektorer.</p>
    <p type="text">Et stadig tettere samarbeid de
                    senere år om utenriks- og sikkerhetspolitikk,
                    styrket samarbeid om trening, planlegging, øvelser
                    og innkjøp – ja, ikke bare innen Nato, men også
                    mellom de nordiske land – dette vil fortsette, også
                    i årene som kommer. Økt nordisk samarbeid skal være
                    en tilleggsdimensjon til det vi allerede har.</p>
    <p type="text">En separat nordisk
                    solidaritetserklæring med militære
                    bistandsgarantier er i dag ikke aktuelt. Når
                    Regjeringen likevel har satt en nordisk
                    solidaritetserklæring på dagsorden, så skjer det i
                    erkjennelsen av at nye sikkerhetsutfordringer av
                    ikke-militær karakter er økende. Det er grunn til å
                    merke seg at NATOs partnerskapspolitikk og nordisk
                    forsvarssamarbeid har vært i endring de siste 20
                    år.</p>
    <p type="text">Det norske forsvaret har i dag et
                    utstrakt flernasjonalt samarbeid på en rekke
                    områder, og med en rekke partnere. Samarbeidet i
                    NATO utgjør grunnsteinen. Norge samarbeider også
                    direkte med enkelte allierte eller grupper av
                    allierte stater, blant annet gjennom
                    Nordsjøsamarbeidet. Samvirket med våre nordiske
                    naboer foregår innenfor rammen av NORDEFCO. Og som
                    eneste land utenfor EU har vi en samarbeidsavtale
                    med Det europeiske forsvarsbyrået, EDA.</p>
    <p type="text">I fjor høst inviterte jeg, etter
                    initiativ fra min britiske kollega til et møte i
                    Oslo hvor alle de nordiske og baltiske land, samt
                    Polen, Tyskland og Storbritannia deltok. Også
                    Nederland ønsker å delta i denne typen møter i
                    fremtiden. Vi drøfter nå hvordan vi kan ta dette
                    initiativet videre. Kanskje vi nå kan kombinere
                    disse tilnærmingene og utvikle et samarbeid som
                    omfatter både våre nordiske partnere og våre
                    nord-europeiske allierte.  Det er ingen
                    motsetning mellom de ulike arenaene der Norge
                    driver forsvarssamarbeid. Det kan være aktuelt å
                    samarbeide om styrkeproduksjon, trening,
                    utdannelse, øvelser og operasjoner.</p>
    <p type="text">
      <em type="italic">Kjernevåpen, missilforsvar,
                    nedrustning</em>
    </p>
    <p type="text">Gode venner. Ingen forbrytelse mot
                    mennesket og vår sivilisasjon er større enn bruken
                    av kjernevåpen. Vi må alltid sende et klart signal
                    til verden: Dette er våpen vi ikke ønsker.</p>
    <p type="text">Jeg er derfor fornøyd med at det
                    strategiske konsept for første gang slår fast at
                    NATO skal arbeide for en verden uten kjernevåpen.
                    NATO skal ha en økt rolle når det gjelder
                    nedrustning, ikke-spredning og rustningskontroll.
                    Dette har regjeringen vært særlig opptatt av. Når
                    START-avtalen nå er ratifisert vil vi intensivere
                    arbeide for å redusere eller eliminere de
                    kortrekkende kjernevåpnene. Slike kjernevåpen
                    utgjør fremdeles en stor sikkerhetsutfordring.</p>
    <p type="text">Toppmøtet har besluttet at NATO
                    skal gå videre med utviklingen av et territorielt
                    missilforsvarssystem for å møte trusler fra
                    ballistiske missiler. Det betyr at det systemet
                    NATO allerede er i ferd med å etablere for tropper
                    i felt, utvides til også å omfatte alliert
                    territorium og befolkning. Norge er opptatt av at
                    det holdes fast ved at et slikt forsvarssystem må
                    rettes mot reelle trusler, være kostnadseffektivt
                    og ivareta sikkerheten til alle medlemsland.
                    Regjeringen har tidligere uttrykt stor skepsis mot
                    de gamle amerikanske planene om et rakettskjold.
                    Det missilforsvaret som nå er vedtatt vil være
                    NATO-basert og underlagt alliert kommando- og
                    kontroll. Det vil bygge opp under alliansens
                    grunnleggende prinsipp om kollektiv sikkerhet, noe
                    vi fra norsk side har vært svært opptatt av. Det er
                    positivt at det er bred enighet i alliansen og med
                    Russland om at vi skal utvikle rakettforsvaret i
                    samarbeid med Russland. Det er mer enn vi torde
                    håpe på for bare kort tid tilbake. Men vi må aldri
                    glemme at heller ikke et effektivt missilforsvar
                    vil kunne komme til erstatning for gode
                    diplomatiske konfliktløsningsmekanismer. </p>
    <p type="text">Toppmøtet konkluderte også med at
                    det skal foretas en helhetlig gjennomgang av
                    alliansens politikk for forsvar og avskrekking, og
                    jeg vil fra norsk side fortsette jobben med å
                    fremme norsk politikk i den forbindelse.
                     <em type="italic">Afghanistan</em></p>
    <p type="text">NATO trenger også en mer
                    systematisk og helhetlig fellestilnærming til
                    internasjonale operasjoner. Situasjonen i
                    Afghanistan viser hvor krevende det er å få på
                    plass varige politiske løsninger.</p>
    <p type="text">Det internasjonale samfunnet og
                    afghanske myndigheter må forfølge politiske
                    prosesser parallelt med den militære innsatsen –
                    det finnes ingen militær løsning alene i
                    Afghanistan. Det trengs økt fokus på økonomisk
                    utvikling, både fra Afghanistan og det
                    internasjonale samfunnet. Det er også viktig å se
                    sikkerhetsutfordringene i en regional sammenheng
                    der spesielt Pakistan, men også India spiller
                    viktige roller. Dette fikk jeg grundig belyst i
                    forbindelse med min reise til Pakistan og
                    Afghanistan i desember.</p>
    <p type="text">NATO og afghanske myndigheter
                    bekreftet på toppmøtet målsetningen om at afghanske
                    sikkerhetsstyrker tar over sikkerhetsansvaret for
                    hele Afghanistan innen utgangen av 2014. Konseptet
                    for overføring av sikkerhetsansvaret – såkalt
                    transisjon – er fortsatt under utvikling, men målet
                    er at afghanerne våren 2011 kan overta ansvaret i
                    de første provinsene. Afghanerne har allerede
                    ansvaret for sikkerheten i Kabul. Transisjon er
                    imidlertid ikke ensbetydende med tilbaketrekking av
                    NATO-styrker. NATO og afghanske myndigheter
                    signerte på toppmøtet en erklæring om langsiktig
                    sikkerhetssamarbeid også etter 2014.
                     
                    Vi må fortsatt ha et langsiktig fokus, og samtidig
                    sørge for at norske styrkebidrag til enhver tid
                    settes sammen på en måte som er tilpasset det
                    operative behovet. Etter hvert som afghanerne
                    gjennomfører selvstendige operasjoner, vil NATO
                    spille en mer tilbaketrukket og støttende rolle.
                    Norge er langt framme i opptreningen av afghanske
                    militære styrker i Faryab. Våre styrker har hatt
                    fokus på kapasitetsbygging gjennom lengre
                    tid.
                    Det er besluttet at norsk militær innsats skal
                    opprettholdes på samme nivå i 2011, men med en
                    innretning som styrker opplæringsperspektivet
                    ytterligere.</p>
    <p type="text">Jeg vil gjerne også fremheve at
                    norske soldater i Afghanistan har et særdeles godt
                    omdømme både hos militære og sivile ledere jeg
                    besøkte. Jeg er stolt over måten våre soldater
                    utfører sin tjeneste på.</p>
    <p type="text">Oppdraget i Afghanistan er
                    utfordrende - spesielt for Hæren. 
                    Omstillingsprosessen som Forsvaret står midt oppe i
                    forsterker dette.</p>
    <p type="text">
      <em type="italic">Ny langtidsplan</em>
    </p>
    <p type="text">Jeg har snakket om det
                    sikkerhetspolitiske trusselbildet som omgir oss. Og
                    jeg har pekt på at NATO fortsatt er hjørnesteinen
                    for vår sikkerhet. Med nytt strategisk konsept og
                    ny kommandostruktur, står alliansen bedre rustet
                    til å møte de nye utfordringene.</p>
    <p type="text">Grunnlaget for vår
                    langtidsplanlegging bygger på vårt NATO-medlemskap.
                    Vi har endret og omstilt vårt eget forsvar for å
                    sette det bedre i stand til å møte dagens og
                    framtidas utfordringer. Dette gir oss et godt
                    utgangspunkt for videre tilpasning.</p>
    <p type="text">Veien videre legges gjennom en ny
                    langtidsplan, som regjeringen tar sikte på å legge
                    fram for Stortinget våren 2012.  Vi følger opp
                    beslutningen om å gå over til en modell med
                    kontinuerlig langtidsplanlegging som bebudet i
                    inneværende langtidsplan. Dette Stortinget, vil som
                    foregående Storting, få anledning til å diskutere
                    rammene for Forsvarets videre utvikling.</p>
    <p type="text">Jeg vil videreføre praksis med å
                    presentere et overordnet perspektiv for Stortinget.
                    Politisk vedtatte langtidsplaner med tydelige mål
                    er et viktig verktøy for å sikre langsiktighet og
                    bredest mulig enighet om forsvarspolitikken. De er
                    også avgjørende for å kunne styre forsvarssektoren
                    på effektivt og forsvarlig vis.</p>
    <p type="text">Men vi skal ikke tegne opp hele
                    Forsvarets struktur fra grunnen av i hver
                    langtidsplan. I den neste og de kommende
                    langtidsplanene kan vi konsentrere oss om spørsmål
                    der det innenfor en helhetlig ramme er ønskelig å
                    justere kursen eller treffe sentrale
                    beslutninger.</p>
    <p type="text">
      <em type="italic">Forsvarssjefens rolle i
                    langtidsplanleggingen</em>
    </p>
    <p type="text">Forsvarssjefens rolle er ikke
                    endret i den nye planmodellen – han fremmer
                    fortsatt sitt uavhengige, fagmilitære råd. Hans råd
                    er sentralt i utarbeidelsen av den nye
                    langtidsplanen. Jeg har nettopp sendt
                    forsvarssjefen et rammeskriv om dette. Han vil i
                    månedene som kommer lede prosessen som munner ut i
                    et mer utførlig fagmilitært råd for den nye
                    langtidsplanen.</p>
    <p type="text">Forsvarssjefens rolle som den
                    fremste fagmilitære rådgiver ligger altså fast –
                    jeg vil si hans rolle er vel så viktig som
                    tidligere. Fagmilitære råd har størst relevans og
                    betydning når de utvikles i tett samspill med
                    politikkutformingen.</p>
    <p type="text">Utarbeidelsen av en ny langtidsplan
                    skal være en bred og inkluderende prosess.
                    Forsvarssjefen involverer egen organisasjon for å
                    identifisere utfordringer og i å utrede løsninger.
                    Fagorganisasjonene og forskningsmiljøene deltar i
                    prosessen. Jeg ønsker et bredt grunnlag for de
                    tilrådinger jeg skal legge frem for Stortinget
                    våren neste år.</p>
    <p type="text">I den kommende langtidsplanen er
                    det noen temaer som allerede avtegner seg som
                    sentrale:</p>
    <list>
      <p type="listitem">
                          Hva betyr utviklingen i NATO og hos våre
                          allierte for den videre moderniseringen av
                          Forsvaret?
                        </p>
      <p type="listitem">
                          Hvordan skal vi håndtere utfordringer både
                          hjemme og ute best mulig? I denne sammenheng
                          bør landforsvaret behandles spesielt, slik at
                          det kan fastlegges en klar og langsiktig
                          innretning og ambisjon for landstyrkene i
                          planen.
                        </p>
      <p type="listitem">
                          Nye kampfly og Luftforsvarets basestruktur
                        </p>
    </list>
    <p type="text">La meg si litt mer om utviklingen
                    av våre kapasiteter i lys av en ny
                    langtidsplan.</p>
    <p type="text">
      <em type="italic">God etterretning</em>
    </p>
    <p type="text">Vi må alltid ha et godt oppdatert
                    situasjonsbilde.  Vårt fokus på etterretning
                    er derfor forsterket og vil ha prioritet også
                    framover.  Forsvaret, ikke minst
                    Etterretningstjenesten bidrar med informasjon som
                    gir oss et løpende og godt situasjonsbilde for våre
                    nordområder, så vel som for de områder der vi
                    deltar i utenlandsoperasjoner. Det gir oss innsikt
                    og forutsigbarhet om utviklingen. I tillegg gir det
                    sterk tilknytning til våre viktigste allierte.</p>
    <p type="text">Dette saksområdet har stor
                    offentlig interesse. Jeg har derfor bedt sjefen for
                    Etterretningstjenesten om å utarbeide en ugradert
                    trusselvurdering som et bidrag til en bedre
                    informert, og dermed mer fruktbar, offentlig debatt
                    om de mange sikkerhetsutfordringer vi står overfor.
                    Denne vil komme i løpet av året.</p>
    <p type="text">
      <em type="italic">Luftforsvaret – nye kampfly og
                    basestruktur</em>
    </p>
    <p type="text">I Luftforsvaret dekker nye
                    transportfly behovet for strategisk løftekapasitet
                    og nye maritime helikoptre er rett rundt hjørnet.
                    Ikke minst har vi tatt beslutningen om anskaffelse
                    av nye kampfly av typen F-35 og vi planlegger nå
                    selve anskaffelsen.</p>
    <p type="text">Kjære forsamling – anskaffelsen av
                    de nye kampflyene vil pågå det neste tiåret. Det er
                    den største enkeltanskaffelsen i vår historie.
                    Ingen må la seg overraske over at det fra tid til
                    annen kommer endringer og justeringer. Men la oss
                    ikke miste fokuset over noen måneders forsinkelser
                    eller justerte ordrebøker: Vi trenger et
                    modernisert kampflyvåpen. F-16 vil bli faset ut i
                    løpet av noen år. Norge kan ikke tilby neste
                    generasjon et forsvar uten kampfly.</p>
    <p type="text"><em type="italic">Kampflyene og Luftforsvarets
                    basestruktur</em> kommer til å stå svært sentralt i
                    den nye langtidsplanen – ja, det kommer til å bli
                    den viktigste struktursaken som Stortinget
                    inviteres til å ta stilling til når planen
                    fremlegges.</p>
    <p type="text">Regjeringen har ikke behandlet
                    spørsmålet om lokalisering av de nye kampflyene.
                    Siden høsten 2009 har Forsvarsdepartementet utredet
                    de ulike alternativer som vurderes; nemlig Bodø,
                    Evenes og Ørland og kombinasjoner av disse.</p>
    <p type="text">Vi kan ikke se kampflyene isolert
                    fra resten av Luftforsvarets basestruktur.
                    Luftforsvaret er i dag lokalisert på åtte fly- og
                    luftforsvarsstasjoner. I tillegg har Luftforsvaret
                    to skoler og tre helikopterdetasjementer. Totalt
                    altså 13 steder med styrkeproduksjon eller operativ
                    virksomhet. Dette er først og fremst et resultat av
                    historisk arv og reflekterer ikke Luftforsvarets
                    behov i dag.  Basestrukturen er dessuten
                    uforholdsmessig dyr i drift.</p>
    <p type="text">Nok en gang vil jeg vise til den
                    historiske innledningen til dette foredraget. Noen
                    ganger er det nødvendig å vise evne til å ta
                    tydelige grep for å unngå å bli hengende fast i
                    fortiden. Luftforsvarets basestruktur er overmoden
                    for reform. Innføringen av nye kampfly er et
                    naturlig utgangspunkt for å gjennomgå og
                    modernisere hele Luftforsvarets basestruktur.</p>
    <p type="text" xml:lang="swe">
      <em type="italic">Landforsvaret</em>
    </p>
    <p type="text">Et annet viktig tema for den
                    kommende langtidsplanen er Hærens fremtidige
                    struktur og innretting. I snart ti år har vi
                    bidratt til en komplisert og vanskelig operasjon i
                    Afghanistan. Det er Hæren som har båret de største
                    byrdene.</p>
    <p type="text">Utfordringen ligger særlig i å
                    produsere styrker som tilfredsstiller kravene til
                    kollektivt forsvar, samtidig som de er relevante og
                    tilgjengelige for flernasjonal krisehåndtering.
                    Denne doble målsettingen er krevende. Men det er
                    nødvendig å klare begge deler, både av
                    kompetansehensyn og for å opprettholde landmaktens
                    relevans.</p>
    <p type="text">Utlandsinnsatsen må avveies mot de
                    nasjonale behov. Ved oppdrag av lengre varighet må
                    innsatsen legges på et nivå og ha en innretning som
                    ikke fører til forvitring av styrkestrukturen som
                    igjen gir nedsatt evne til styrkeproduksjon. 
                    Alle relevante deler av Forsvaret må nyttes,
                    spesielt i oppdrag innen flernasjonal
                    krisehåndtering som medfører kontinuerlig
                    tilstedeværelse over lang tid.</p>
    <p type="text">Samtidig må vi huske at våre
                    operative leveranser i Afghanistan også dreier seg
                    om å lykkes med å nå andre mål vi har satt oss:</p>
    <list>
      <p type="listitem">
                          Å bidra til stabilisering av en region som
                          kan skape betydelig internasjonal uro og
                          krig.
                        </p>
      <p type="listitem">
                          Å bekjempe terrorisme.
                        </p>
      <p type="listitem">
                          Å stille opp når FN og NATO trenger oss.
                        </p>
    </list>
    <p type="text">Når det gjelder Heimevernet har
                    Kvalitetsreformen lagt rammene for et nytt og
                    moderne innsatsheimevern som skal fortsette å
                    utvikle seg som den hovedpilaren det er i det
                    norske Forsvaret. Framover gjelder det å sikre en
                    høyere øvingsaktivitet og at vi har en mest mulig
                    effektiv struktur.</p>
    <p type="text">
      <em type="italic">Sjøforsvaret</em>
    </p>
    <p type="text">Vårt havområde er fem ganger større
                    enn landterritoriet. Derfor ønsker jeg et sterkt
                    sjøforsvar. Det har vi. I 2011 vil Norge faktisk ha
                    en av Europas mest moderne mariner. 
                    Sjøforsvaret har evne til å løse oppdrag i
                    Barentshavet så vel som i Aden-bukten.</p>
    <p type="text">Den neste store utfordringen for
                    Sjøforsvaret på investeringssiden gjelder
                    spørsmålet om fremtidig ubåtkapasitet. Her skal vi
                    foreta grundige avveininger og gjøre de utredninger
                    som kreves og trekke riktige konklusjoner i
                    tide.  </p>
    <p type="text">Den nye langtidsplanen må ha fokus
                    på hvordan vi best kan videreføre våre ambisjoner
                    om å drifte sjøforsvarets struktur på en god
                    måte.</p>
    <p type="text">
      <em type="italic">Sivilt-militært
                    samarbeid</em>
    </p>
    <p type="text">Det nye trusselbildet vi står
                    overfor knyttet til dataangrep og terror, krever
                    også et helt nytt fokus på sivilt-militært
                    samarbeid. Vårt moderne samfunn er sårbart. Det
                    gjelder også i betydelig grad vår militære evne.
                    Det er derfor viktigere nå enn før å se de sivile
                    og militære virkemidlene i sammenheng. Vi må sikre
                    oss at vi har samarbeidsordninger mellom militær og
                    sivil sektor som fungerer effektivt. En gjennomgang
                    av disse ordningene har nylig avdekket behov som vi
                    nå ser nærmere på.</p>
    <p type="text" xml:lang="sma">
      <em type="italic">Veteranene</em>
    </p>
    <p type="text">Før jeg avslutter vil jeg si noen
                    ord om siste ukes store mediedebatt. Det er
                    ingenting som ligger meg mer på hjertet enn at våre
                    soldater skal få den støtten og anerkjennelsen de
                    fortjener. De må oppleve at de blir tatt vare på
                    før, under og etter at de har vært i tjeneste.
                    Derfor har denne regjeringen tatt tak i
                    veteranpolitikken på en helt annen måte enn før. Vi
                    har tatt et sjumilssteg siden 2005!</p>
    <p type="text">Mediebildet handler i stor grad om
                    unnlatelsessyndene. Og det er ikke så merkelig. Når
                    vi retter lyskasteren mot et felt som lenge lå i
                    skyggen, så kommer tidligere tiders forsømmelser
                    fram.</p>
    <p type="text">Vi er i gang med å gjøre noe med
                    dem. Og jeg gir meg ikke før alle instanser og
                    etater har den kunnskapen de trenger for å ivareta
                    soldatenes behov og rettigheter. Det gjelder
                    Forsvaret, det sivile helsevesen, NAV, Statens
                    pensjonskasse, kommunene og fastlegene. Selv om
                    Forsvaret har en viktig rolle som arbeidsgiver, er
                    det et samfunnsansvar å sørge for at soldater som
                    har blitt skadet i tjenesten får hjelp, behandling
                    og erstatning.</p>
    <p type="text">I løpet av januar etablerer vi et
                    pilotprosjekt i Åmot og Elverum. Målet er å utvikle
                    en god, samarbeidsmodell for å ivareta skadde
                    soldater. De må få et godt helsetjenestetilbud og
                    hjelp til å komme tilbake i arbeid. I tillegg må vi
                    ivareta familienes behov for støtte og
                    informasjon.</p>
    <p type="text">Avslutningsvis vil jeg gjøre det
                    klart at jeg erkjenner at det finnes personer der
                    ute som ikke føler seg ivaretatt på en
                    tilfredsstillende måte. Jeg møter personell som har
                    hatt det vanskelig, men som likevel har vært
                    fornøyd med oppfølgingen Forsvaret og samfunnet
                    ellers har gitt. Når det er sagt er jeg helt klar
                    på at hver og en som opplever at samfunnet svikter
                    er en for mye.</p>
    <p type="text">Selv om mye er gjort, er det
                    fortsatt mye som står igjen. Mange er utålmodige og
                    det forstår jeg godt. Jeg er også utålmodig. Vi er
                    mange som må jobbe sammen for å få dette til. Men
                    på veien er det viktig å se på hva vi oppnår – ikke
                    bare på hva som gjenstår.</p>
    <p type="text" xml:lang="isl">
      <em type="italic">Avslutning</em>
    </p>
    <p type="text">La meg til slutt oppsummere. Som
                    for 20 år siden, er vi i dag vitne til
                    grunnleggende endringer i det internasjonale
                    sikkerhetspolitiske bildet. NATOs nye strategiske
                    konsept reflekter disse endringene og våre
                    posisjoner fikk bredt gjennomslag på
                    toppmøtet.  </p>
    <p type="text">Beslutningene om reform gir oss
                    muligheten til å få en tettere sammenbinding mellom
                    det norske forsvaret og NATOs militære strukturer.
                    Og finanskrisen gir, sammen med andre
                    utviklingstrekk, mulighet for en tettere kobling
                    mellom vårt forsvar og våre nord-europeiske
                    allierte og nordiske partnere. Disse mulighetene
                    skal vi utnytte fullt ut.</p>
    <p type="text">Vi må også gjennom praktiske tiltak
                    og ny langtidsplan sørge for at disse resultatene
                    reflekteres i utøvelsen av det nasjonale forsvarets
                    virksomhet og i våre forsvarsplaner.</p>
    <p type="text">Våre nærområder vil få økt
                    strategisk betydning i tiden fremover. Ambisjonen
                    er at vårt alliansebaserte innsatsforsvar skal ha
                    en forebyggende funksjon i våre nærområder, og
                    samtidig være et viktig bidrag til internasjonal
                    krisehåndtering.</p>
    <p type="text">Vi må derfor fortsette å forandre
                    for å være relevante. Det krever politisk vilje, og
                    det krever evne til endring i etaten. Jeg vet også
                    at endring er krevende både for Forsvaret og for
                    folk flest, men det er evne til endring som sikrer
                    oss trygghet. Vi skal imidlertid tilpasse oss med
                    større ro enn tidligere, - i trygghet om at en del
                    grunnleggende rammer alt er lagt.</p>
    <p type="text">Vi trenger en forsvarsdebatt som
                    gjør at vi har befolkningens forståelse og
                    anerkjennelse av behovene for endring. Første bud
                    for å få til det er økt vekt på åpenhet og en god
                    diskusjon om Forsvarets utvikling.</p>
    <p type="text">Vi må forandre på en måte som tar
                    vare på menneskene i organisasjonen.  Et godt
                    samarbeid med organisasjonene er sentralt for å
                    sikre et vitalt og sterkt forsvar også i årene som
                    kommer. Det fagligpolitiske samarbeidet har stått
                    som en garantist for et forsvar som i dag fremstår
                    som moderne, kompetansedrevet og godt rusta for
                    framtidige utfordringer.</p>
  </body>
</document>
