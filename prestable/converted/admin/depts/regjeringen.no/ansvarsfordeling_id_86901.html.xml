<?xml version="1.0" encoding="UTF-8"?>
<!DOCTYPE document PUBLIC "-//UIT//DTD Corpus V1.0//EN" "http://giellatekno.uit.no/dtd/corpus.dtd">
<document id="no_id" xml:lang="nob">
  <header>
    <title>Ovddasvástádussuorggit ja váikkuhangaskaoamit - regjeringen.no</title>
    <genre/>
    <author>
      <unknown/>
    </author>
    <wordcount>318</wordcount>
    <availability>
      <free/>
    </availability>
    <submitter email="divvun@samediggi.no" name=""/>
    <origFileName>http://regjeringen.no/nb/dep/ad/tema/arbeidsmarkedspolitikk/midtspalte/ansvarsfordeling.html?id=86901</origFileName>
    <parallel_text location="ovddasvastadussuorggit-ja-vaikkuhangaskaoamit.html_id=86901" xml:lang="sme"/>
    <parallel_text location="areas-of-responsibility-and-policy-instr.html_id=86901" xml:lang="eng"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision$; </version>
  </header>
  <body>
    <section>
      <p type="title">Ansvarsområder</p>
    </section>
    <p>Det er i samfunnets interesse at flest mulig kan komme i jobb og forsørge seg ved hjelp av egen inntekt. Myndighetene har et ansvar for de som ikke kan forsørge seg selv på grunn av arbeidsledighet eller arbeidsuførhet. Dette innebærer et ansvar for å sikre arbeidsledige og personer med nedsatt arbeidsevne nødvendige økonomiske midler. </p>
    <p>I tillegg har myndighetene et ansvar for å vurdere behov og tilby aktuelle tjenester og nødvendige tiltak som kan hjelpe arbeidssøkere inn i jobb. Arbeids- og velferdsforvaltningen (NAV) har ansvaret for gjennomføring av arbeidsmarkedspolitikken. Den har en bred oppgaveportefølje som gir grunnlag for et helhetlig grep i arbeids- og velferdspolitikken. </p>
    <p>Arbeidsinnvandrere tilfører det norske samfunnet viktig kompetanse og bidrar til å dekke arbeidskraftsmangler i flere sektorer. Norge har gjennom mange år vært en del av et felles nordisk arbeidsmarked. Med EØS-avtalen og EFTA-konvensjonen er Norge med i et felles europeisk arbeidsmarked. For arbeidsinnvandring fra land utenfor Norden og EØS/EFTA-området er det et eget regelverk som regulerer arbeidsinnvandringen. </p>
    <p>Arbeidsmarkedspolitikken inngår som del av den bredere sysselsettingspolitikken som omfatter og definerer rammebetingelsene for arbeidsmarkedet. Den skal bidra til at nye arbeidsplasser skapes til erstatning for arbeidsplasser som faller bort ved nedlegginger og omstillinger og til at arbeidskraften brukes der den kaster mest av seg. Sysselsettingspolitikken er nærmere omtalt i det årlige nasjonalbudsjett og det reviderte nasjonalbudsjett (se Finansdepartementet). </p>
    <p>Med arbeidslivets viktige rolle i samfunnet har arbeidsmarkedspolitikken store grenseflater mot andre politikkområder slik som utdanningspolitikken, næringspolitikken, likestilling mellom menn og kvinner og ikke-diskriminering. </p>
    <p>Inntektspolitikken er en sentral del av den økonomiske politikken i Norge. Hovedmålet med inntektspolitikken og det inntektspolitiske samarbeidet mellom regjeringen og partene i arbeidslivet, er å koordinere lønnsdannelsen og dermed bidra til en moderat pris- og lønnsvekst som vil styrke grunnlaget for varig høy sysselsetting og lav arbeidsledighet. </p>
    <p>Grunnlaget for inntektspolitikken og den norske lønnsforhandlingsmodellen er at gjennomføringen av lønns- og inntektsoppgjørene er partenes ansvar. En viktig del av det inntektspolitiske samarbeidet er å legge til rette for at partene i arbeidslivet og myndighetene har en felles forståelse for situasjonen i norske økonomi, og at det så langt som mulig er enighet om grunnlagsmaterialet før lønnsforhandlingene starter. Sentralt i dette arbeidet er Det tekniske beregningsutvalget for inntektsoppgjørene som Arbeidsdepartementet har det administrative ansvaret for. </p>
  </body>
</document>
