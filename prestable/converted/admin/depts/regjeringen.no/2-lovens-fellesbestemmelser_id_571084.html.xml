<?xml version="1.0" encoding="UTF-8"?>
<!DOCTYPE document PUBLIC "-//UIT//DTD Corpus V1.0//EN" "http://giellatekno.uit.no/dtd/corpus.dtd">
<document id="no_id" xml:lang="nob">
  <header>
    <title>2. Lága oktasašmearrádusat - regjeringen.no</title>
    <genre/>
    <author>
      <unknown/>
    </author>
    <wordcount>2806</wordcount>
    <availability>
      <free/>
    </availability>
    <submitter email="divvun@samediggi.no" name=""/>
    <multilingual/>
    <origFileName>http://regjeringen.no/nb/dep/md/dok/rundskriv/2009/ikraftsetting-plandel-plan-bygningslov/2-lovens-fellesbestemmelser.html?id=571084</origFileName>
    <parallel_text location="2-laga-oktasamearradusat.html_id=571084" xml:lang="sme"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision: 43736 $; </version>
  </header>
  <body>
    <p xml:lang="ger">
                Du er her: </p>
    <p xml:lang="eng">Miljøverndepartementet</p>
    <p>
                &lt;
                 </p>
    <p>Dokumenter</p>
    <p>
                &lt;
                 </p>
    <p xml:lang="dan">Rundskriv</p>
    <p>
                &lt;
                 </p>
    <p>2. Lovens fellesbestemmelser</p>
    <p>T-2/09 Ikraftsetting av ny plandel i plan- og
                bygningsloven</p>
    <section>
      <p type="title">Lov om planlegging og
                byggesaksbehandling (plan- og bygningsloven)
                (plandelen) av 27. juni 2008 nr. 71 trer i kraft 1.
                juli 2009.</p>
    </section>
    <p>
                Bla i dokumentet: </p>
    <p xml:lang="kal">
                &lt;  1. Innledning</p>
    <p> | </p>
    <p>
                3. Kart og planregister ></p>
    <p> | </p>
    <p>
                Dokumentets forside</p>
    <section>
      <p type="title">2. Lovens fellesbestemmelser</p>
    </section>
    <p>Bestemmelsene i lovens kapittel 1 skal gjelde både
                  for planlegging og byggesaksbehandling.</p>
    <section>
      <p type="title">2.1 Lovens formål.</p>
    </section>
    <p>§ 1-1 sier noe om de overordnede hensyn som skal
                  ivaretas, og hva virksomheten etter loven går ut på.
                  Bestemmelsen kan ha betydning både for tolkningen av
                  de enkelte bestemmelser i loven og for det skjønn
                  forvaltningen utøver i medhold av loven.
                  For å unngå at bestemmelsen blir for lang regnes ikke
                  opp alle hensyn, forhold og interesser som inngår i
                  samfunnsplanleggingen. En del viktige oppgaver og
                  hensyn i planlegging etter loven framgår av § 3–1 og
                  det vises til omtalen av denne.  Det følger av
                  flere bestemmelser utover i loven at også en rekke
                  andre forhold inkluderes. Formålsbestemmelsen
                  klargjør at loven gjelder generelt og for all
                  samfunnsplanlegging, for arealstyring og
                  byggesaksbehandling. På mange områder er det
                  imidlertid spesiallover som virker sammen med plan-
                  og bygningsloven.</p>
    <p>Loven skal fremme en bærekraftig utvikling til
                  beste for både individet, samfunnet som helhet og
                  framtidige generasjoner.</p>
    <p>Planlegging skal være sektorovergripende og et
                  felles redskap for offentlige myndigheter og organer.
                  Videre skal planer samordne ved at de er et felles
                  gjennomføringsgrunnlag som både myndigheter og
                  private skal legge til grunn og følge. Det er et
                  viktig formål med lovens plansystem å legge til rette
                  for verdiskaping og private tiltak. Plansystemet skal
                  imidlertid også sikre at private interesser utfolder
                  seg innenfor rammer trukket opp av folkevalgte
                  organer, slik at overordnede hensyn og allmenne
                  interesser ivaretas. Et sentralt formål med
                  byggesaksreglene er derfor å sikre myndighetene
                  mulighet til å gjennomføre vedtatte planer i
                  forbindelse med konkrete utbyggingstiltak.</p>
    <section>
      <p type="title">Særlige hensyn som skal ivaretas</p>
    </section>
    <p>Enkelte særlige hensyn er framhevet. Det gjelder
                  grunnleggende demokratiske prinsipper som åpenhet,
                  forutsigbarhet og medvirkning, både for private og
                  myndigheter. Planlegging og byggesaksbehandling skal
                  sikre demokrati og medvirkning slik at alle som blir
                  berørt, skal kunne delta og få mulighet til å uttale
                  seg. Åpenhet, forutsigbarhet og medvirkning i
                  nødvendig utstrekning er ment å være vesentlige
                  elementer både ved plan- og byggesaksbehandling etter
                  loven.  I dette ligger også at så mye som mulig
                  av det materialet som skal brukes som
                  beslutningsgrunnlag, skal være offentlig, og også at
                  det skal være tilgjengelig for berørte interesser og
                  innbyggerne. Det vil primært være opp til
                  planmyndighetene å bestemme i hvilke former dette
                  skal gjøres. For nærmere bestemte planer skal dette
                  fastsettes gjennom et planprogram. Nærmere regler om
                  medvirkning er gitt i § 5–1.</p>
    <p>Et annet grunnleggende element ved saksbehandling
                  etter loven vil være å utrede og beskrive vesentlige
                  virkninger av planforslaget. Videre understrekes
                  plan-, byggesaks- og ressursforvaltningens
                  langsiktige karakter og det konvensjonsbestemte
                  kravet om vurdering og beskrivelse av
                  miljøkonsekvensene av areal- og
                  ressursdisponeringsvedtak.</p>
    <p>Strategien universell utforming for å bidra til å
                  gjøre samfunnet tilgjengelig for alle, og for å bidra
                  til å unngå diskriminering er også framhevet.
                  Universell utforming skal ligge til grunn for
                  planlegging, og kravene til det enkelte byggetiltak
                  framheves som et nytt element. Universell utforming
                  dreier seg om utforming og tilrettelegging av fysiske
                  forhold for å fremme like muligheter til
                  samfunnsdeltakelse, og nedbygge funksjonshemmende
                  barrierer. Prinsippet om universell utforming får
                  sitt konkrete innhold i bygningsdelen av plan- og
                  bygningsloven. For uteområder hvor lovens regler
                  kommer til anvendelse, må det samme målet sikres ved
                  utarbeiding av planer.</p>
    <p>Hensynet til barn og unges oppvekstvilkår er et
                  annet viktig hensyn i planleggingen.</p>
    <p>Henvisningen til estetiske hensyn er beholdt i
                  formålsparagrafen. Det er av stor betydning at både
                  den enkelte bygning, bo- og bymiljøer og selve steds-
                  og landskapsformingen er preget av en ambisjon om å
                  skape eller beholde noe som er vakkert - i seg selv
                  og i sammenheng med omgivelsene. Plan- og
                  bygningsloven er den klart viktigste loven for å
                  ivareta og styrke estetiske verdier i
                  samfunnsutviklingen. Det vil være mulig å stille
                  estetiske krav til nye bygge- og anleggstiltak og
                  ivaretakelse av verdier i eksisterende miljøer både i
                  forbindelse med planer og i den enkelte byggesak.</p>
    <section>
      <p type="title">2.2 Lovens virkeområde</p>
    </section>
    <section>
      <p type="title" xml:lang="dan">Lovens geografiske virkeområde</p>
    </section>
    <p>Loven gjelder etter § 1-2 for hele landet,
                  herunder vassdrag. I dette ligger også at loven
                  gjelder på grunnen, nedover i undergrunnen så langt
                  det er aktuelt med utnytting som står i sammenheng
                  med bruk av overflaten, og oppover i luftrommet så
                  langt det har sammenheng med arealutnytting på
                  overflaten. Unntak fra dette generelle virkeområdet
                  er gitt i fjerde ledd om Svalbard.</p>
    <p>Virkeområdet i sjø er til en nautisk mil utenfor
                  grunnlinjene. I sjøområder har loven til nå hatt sitt
                  virkeområde ut til grunnlinjene. Utvidelsen av
                  virkeområdet henger sammen med gjennomføringen av EUs
                  vanndirektiv og kan dekke et behov for en bedre
                  samlet kystsoneplanlegging, hvor også sjøfarts- og
                  fiskeriinteressene kommer sterkt inn. Også vernebehov
                  kan tilsi en slik utvidelse.</p>
    <p>Kongen kan fastsette at lovens bestemmelser om
                  konsekvensutredninger for tiltak og planer etter
                  annet lovverk skal kunne gjøres gjeldende for nærmere
                  bestemte tiltak også utenfor en nautisk mil utenfor
                  grunnlinjene. Dette vil sikre at EU-direktivene om
                  konsekvensutredninger blir ivaretatt. En slik
                  utvidelse må avgrenses mot tiltak som faller inn
                  under petroleums¬lovens virkeområde.</p>
    <p>Kongen kan vedta at loven helt eller delvis skal
                  gjelde for Svalbard.</p>
    <section>
      <p type="title">Tiltak som er unntatt fra loven</p>
    </section>
    <p>§ 1-3 unntar to typer tiltak fra loven. Dette
                  innebærer at plan- og bygningsloven ikke gjelder for
                  disse tilakene.</p>
    <p>Rørledninger i sjø for transport av petroleum er
                  unntatt på samme måte som etter pbl.85. Rørledninger
                  på land er ikke unntatt.</p>
    <p>Loven gjelder heller ikke for anlegg for
                  overføring eller omforming av elektrisk energi med
                  tilhørende elektrisk utrustning og bygningstekniske
                  konstruksjoner som nevnt i energiloven § 3–1 nytt
                  tredje ledd, med unntak av kapittel 14 om
                  konsekvensutredning av tiltak og planer etter annet
                  lovverk og kapittel 2 om kartgrunnlag og stedfestet
                  informasjon.</p>
    <p>Med anlegg for overføring eller omforming av
                  elektrisk energi med tilhørende elektrisk utrustning
                  og bygningstekniske konstruksjoner, menes blant annet
                  kraftledninger, transformatorstasjoner,
                  koblingsanlegg og bygningstekniske konstruksjoner som
                  er umiddelbart knyttet til de elektriske anleggene og
                  deres funksjon. Unntaket gjelder for ethvert anlegg
                  eller konstruksjon av denne art som er omfattet av
                  konsesjonen og vilkårene og som er nødvendig for de
                  elektriske anleggenes funksjon, bygging, drift og
                  atkomst, herunder produksjons- og forbruksradialer
                  som behandles etter § 3–1 første ledd i
                  energiloven.</p>
    <p>Nettanlegg som bygges i medhold av energiloven §
                  3–2 om områdekonsesjon omfattes ikke av unntaket.
                  Produksjonsanlegg er heller ikke unntatt. Det vil si
                  at plan- og bygningsloven gjelder for slike anlegg
                  med de unntak som følger av enkeltbestemmelser eller
                  forskrift, jf. for eks. § 12-1 i plandelen om unntak
                  fra plikten til å utarbeide reguleringsplan for
                  konsesjonspliktige anlegg for produksjon av elektrisk
                  energi.</p>
    <p>For de tiltakene som omfattes av det generelle
                  unntaket i § 1-3 er det ikke rettslig grunnlag for å
                  iverksette prosess etter plan- og bygningsloven for å
                  behandle spørsmål om dispensasjon fra arealdelen i
                  kommuneplanen, reguleringsplan (og
                  reguleringsbestemmelser) eller for å gi dispensasjon
                  fra plankrav for slike anlegg. Det vil heller ikke
                  være rettslig grunnlag for ny plan eller
                  planendringer, eller å fremme privat
                  reguleringsplanforslag. Tiltaket kan også
                  gjennomføres uavhengig av eventuelle regionale
                  planbestemmelser.</p>
    <p>Unntaket får virkninger for rettslig bindende
                  arealbruk fastsatt i så vel eldre som nyere planer og
                  tilhørende planbestemmelser. Endringen gis også
                  virkning for allerede iverksatte
                  konsesjonsprosesser.</p>
    <p>Selv om anlegg som nevnt i energiloven § 3–1 nytt
                  tredje ledd unntas fra lovens virkeområde, mener
                  departementet at det er behov for at tiltakene er
                  tilgjengelig som stedfestet informasjon mv. Kapittel
                  2 skal derfor gjelde for slike tiltak. For denne type
                  konsesjoner utformes det regelmessig kart som kan
                  inngå i informasjonsgrunnlaget for kommunens
                  planlegging for øvrig. Nærmere regler kan fastsettes
                  ved bruk av forskriftshjemmelen i § 2–1 i
                  energiloven.</p>
    <p>Slike anlegg skal også vises i kommunale planer
                  som hensynssoner, jf. § 11–8 bokstav d, hvor det
                  framgår hvilke begrensninger de medfører for annen
                  arealbruk i sonen.</p>
    <p>Det vises for øvrig til det mer utdypende
                  veiledningsmaterialet.</p>
    <section>
      <p type="title">2.3 Oppgavefordelingen mellom
                  myndighetene</p>
    </section>
    <p>§ 1-4 slår fast plan- og bygningsmyndighetenes
                  hovedoppgaver i plan- og byggesaker og deres
                  samordnings- og samarbeidsplikter. Kommunen som
                  planmyndighet har et selvstendig ansvar for å påse at
                  planer følges opp. Dette gjelder også bestemmelser i
                  bindende arealplaner som kan ha et videre virkeområde
                  enn tiltakene som inngår i søknadsplikten</p>
    <p>Planmyndigheten har varslingsplikt overfor berørte
                  sektormyndigheter ved behandling av planforslag med
                  sikte på avklaring av spørsmål som angår disse
                  myndighetenes ansvarsområde.</p>
    <p>Også departementet som plan- og bygningsmyndighet
                  er tillagt sine oppgaver og plikter direkte i loven.
                  Det har bl.a. et overordnet ansvar for å påse at
                  lovens bestemmelser følges av plan- og
                  bygningsmyndighetene på regionalt og kommunalt nivå,
                  jf. § 3-5. Departementet skal også utarbeide og
                  fremme forslag til forskrifter, og kan treffe
                  statlige planvedtak, jf. lovens kapittel 6, og
                  nedlegge midlertidig forbud, jf. § 13-4.
                  Departementet treffer administrative beslutninger om
                  plansamarbeid etter lovens kapittel 7 og 8, og er
                  klagemyndighet og overordnet forvaltningsorgan, jf. §
                  1–9 om forholdet til forvaltningsloven og klage.
                  Departementet vil videreføre dagens ordning med
                  fylkesmannen som klagemyndighet. Departementet kan
                  som plan- og bygningsmyndighet følge opp ulovlige
                  forhold etter lovens kapittel 32. Departementet
                  legger til grunn at det der det er nødvendig for å
                  gjennomføre lovens bestemmelser, kan departementet ta
                  opp og treffe vedtak i konkrete saker i tilfelle
                  kommunen unnlater å utføre lovpålagte oppgaver. I
                  byggesaker er departementet øverste
                  bygningsmyndighet, og kan omgjøre vedtak fattet i
                  første og annen instans. I slike tilfeller og som en
                  del av sitt tilsyn med at plan- og bygningsloven
                  overholdes for øvrig, kan departementet be om innsyn
                  i plan- og byggesaker i kommunen. Det forekommer
                  imidlertid svært sjelden at departementet ber om
                  opplysninger i saker som ikke bygger på en
                  henvendelse fra en i saken berørt privatperson eller
                  myndighet. For en nærmere omtale av departementets
                  oppgaver vises til merknadene til de aktuelle
                  bestemmelsene ellers i loven.</p>
    <p>Andre myndigheter har rapporterings- og
                  meldeplikter overfor plan- og bygningsmyndighetene.
                  Det gjelder enhver myndighet som har tilgang til
                  byggverk, og som kommer over forhold som vedkommende
                  myndighet ser strider mot bestemmelser i plan- og
                  bygningsloven eller forskrifter i medhold av
                  denne.</p>
    <section>
      <p type="title">2.4 Forholdet mellom nye og gamle
                  planer</p>
    </section>
    <p>§ 1-5 har bestemmelser om forholdet mellom nye og
                  eldre planer. Først vises det til hvor i loven
                  bestemmelsene om de forskjellige planers
                  rettsvirkninger er plassert. Det vises til §§ 6-3
                  Statlige planbestemmelser, 8-2 Virkning av regional
                  plan, 8-5 Regional planbestemmelse, 11-3 Virkningen
                  av kommuneplanens samfunnsdel, 11-6 Rettsvirkning av
                  kommuneplanens arealdel og 12-4 Rettsvirkning av
                  reguleringsplan.</p>
    <p>Deretter slås det fast at en ny plan går foran
                  eldre plan for samme areal med mindre annet er
                  fastsatt i vedkommende plan. I den betydning at det
                  er den nye planen, og ikke den eldre, som bestemmer
                  framtidig arealbruk. Dette gjelder generelt for
                  forholdet mellom alle de kommunale arealplanene. Det
                  er også presisert at det samme gjelder statlig og
                  regional planbestemmelse.</p>
    <section>
      <p type="title">2.5 Definisjon av hva som er tiltak etter
                  loven</p>
    </section>
    <p>Hva som menes med tiltak etter loven både i
                  sammenheng med byggesak og plansak framgår av § 1-6.
                  Definisjonen er i hovedsak en videreføring av det som
                  innholdsmessig inngår i bestemmelsene om søknads- og
                  meldeplikt, og rettsvirkning av bindende arealplaner,
                  etter pbl.85. Virksomhet og endring av arealbruk i
                  strid med planens arealformål, hensynssoner og
                  bestemmelser, vil være tiltak i lovens forstand selv
                  om det ikke foreligger plikt til å søke om
                  byggetillatelse jf. at det i tilfelle vil være behov
                  for å søke om dispensasjon fra planen. Dette kan for
                  eksempel være ferdsel eller tiltak i landbruket som
                  omfattes av bindende bestemmelser til arealformål til
                  arealdelen, eller reguleringsplan eller til
                  hensynssoner.
                  Tiltaket og tillatelsen må følge de rammer som
                  gjelder for vedkommende tiltak. Disse vil framgå av
                  lov og forskrift og/eller være fastsatt i bindende
                  arealplaner med arealformål og bestemmelser, herunder
                  bestemmelser til hensynssoner, som har rettsvirkning
                  etter loven. § 1-6 klargjør at dette kravet også
                  gjelder for tiltak som tiltakshaver selv kan forestå
                  eller som i utgangspunktet er fritatt for søknad og
                  tillatelse. Dette omfatter også tiltak som innebærer
                  unntak fra søknadsplikt når de behandles etter annen
                  lov. Dersom slike tiltak ikke er i samsvar med planer
                  og bestemmelser som nevnt, vil unntakene ikke gjelde.
                  Når det gjelder tiltak etter energi- og
                  vannressurslovgivningen gjelder det en del unntak fra
                  dette. Det vises det til omtale ovenfor av lovens
                  virkeområde.</p>
    <section>
      <p type="title">Spesielt om midlertidige og transportable
                  bygninger konstruksjoner eller anlegg i perioden fram
                  til ny byggesaksdel trer i kraft.</p>
    </section>
    <p>Det er som nevnt ovenfor utarbeidet en forskrift
                  som viser hvordan plandelen skal virke sammen med
                  byggesaksbestemmelsene i plan- og bygningsloven av
                  1985 (pbl.85) inntil de nye byggesaksbestemmelsene
                  blir iverksatt.</p>
    <p>Av § 2 i forskriften og kommentaren til § 2
                  framgår det at midlertidig eller transportable
                  bygninger, konstruksjoner eller anlegg i pbl.85. i
                  utgangspunktet ikke vil bli omfattet av byggeforbudet
                  langs sjøen i § 1-8 eller av rettsvirkningen av
                  planer etter § 11-6 eller § 12-7 i denne perioden.
                  Plasseringen av slike tiltak som nå styres av § 85 i
                  pbl.85 og de kommunale vedtekter som er gitt til
                  denne bestemmelsen. Av § 85 første ledd fremgår det
                  at midlertidige eller transportable bygninger,
                  konstruksjoner eller anlegg ikke må plasseres slik at
                  de hindrer allmenn ferdsel eller friluftsliv eller på
                  annen måte fører til vesentlige ulemper for
                  omgivelsene. Det forutsettes at kommunen ved
                  vurderingen av om disse kriteriene er oppfylt, legger
                  stor vekt på hensynet bak det generelle byggeforbudet
                  i strandsonen i § 1-8 og foreliggende planer et plan-
                  og bygningsloven.</p>
    <section>
      <p type="title">2.6 Felles behandling av plan og byggesak</p>
    </section>
    <p>Søknad om rammetillatelse, og en detaljregulering
                  for tiltaket, kan etter § 1-7 behandles sammen i en
                  felles prosess. En forutsetning her er at forslaget
                  til detaljplan er i samsvar med overordnet plan.
                  Dersom denne saksbehandlingsmåten følges, vil blant
                  annet søknaden om rammetillatelse kunngjøres sammen
                  med oppstart av planarbeidet, og legges ut til
                  offentlig ettersyn/varsles sammen med det utarbeidede
                  planforslaget.</p>
    <section>
      <p type="title">2.7 Forholdet til forvaltningsloven –
                  begrensninger i klageretten</p>
    </section>
    <p>Forholdet mellom plan- og bygningslovens og
                  forvaltningslovens regler om saksbehandling er
                  fastlagt i § 1-9. Forvaltningslovens regler gjelder
                  sammen med plan- og bygningslovens regler om
                  saksbehandling med mindre annet er særskilt fastsatt
                  i plan- og bygningsloven. Innholdsmessig er dette en
                  videreføring av hovedregelen om forholdet mellom
                  forvaltningsloven og plan- og bygningsloven slik det
                  var i pbl.85.</p>
    <p>Statlig planbestemmelse etter § 6–3, regional
                  planbestemmelse etter § 8–5 og kommuneplanens
                  arealdel er å anse som forskrift etter
                  forvaltningslovens regler. Skulle det unntaksvis
                  forekomme tilfelle hvor en kommuneplan med arealdel
                  bare får betydning for en enkelt eller meget få
                  eiendommer, vil det likevel være riktig å anvende
                  reglene for enkeltvedtak analogisk. Men denne
                  situasjonen skiller seg ikke fra tilsvarende tilfelle
                  når en ordinær forskrift bare har betydning for et
                  enkelt eller ytterst få rettssubjekter. Paragraf
                  11–15 om bekjentgjøring av kommuneplan innebærer et
                  unntak fra forvaltningslovens krav om kunngjøring av
                  forskrifter, men bekjentgjøringskravene i § 11–15 vil
                  sammen med kravene i § 2–2 om kommunalt planregister
                  gi en minst like god informasjon og allmenn
                  tilgjengelighet.</p>
    <p>Reguleringsplan og midlertidig forbud mot tiltak
                  er enkeltvedtak etter forvaltningslovens § 2. Andre
                  avgjørelser, herunder om fastsetting av
                  utredningsplikt, om å kreve reguleringsplan og om å
                  fremme reguleringsplan, også private forslag, er
                  prosessledende beslutninger som ikke faller inn under
                  definisjonen av enkeltvedtak.</p>
    <section>
      <p type="title">Om klage</p>
    </section>
    <p>Det er etter forvaltningsloven klagerett på
                  enkeltvedtak. Plan- og bygningsloven innskrenker
                  denne klageadgangen, Klagereglene i § 1-9 innebærer
                  at forhold som er avgjort i planen eller i
                  dispensasjonsvedtaket ikke kan brukes som grunnlag
                  for klage i en byggesak. Klageadgangen avskjæres selv
                  om retten faktisk ikke er benyttet i plansaken eller
                  dispensasjonssaken. Det er tilstrekkelig at parter og
                  andre med rettslig klageinteresse har hatt anledning
                  til å påklage vedtaket.</p>
    <p>Parter og andre med rettslig klageinteresse kan
                  klage over forhold som ikke er avgjort tidligere.
                  Klageinstansen må ta stilling til om forholdet er
                  avgjort eller ikke før saken ev. kan avvises.</p>
    <p>Dette betyr at et vedtak ikke kan påklages på
                  grunnlag av de rammene for en nærmere utnyttelse,
                  plassering og utforming, eller tomtedeling, som
                  framgår av en reguleringsplan. De bindende rammene
                  som framgår av en endelig reguleringsplan, kan ikke
                  prøves på nytt ved at det klages på et vedtak om å gi
                  tillatelse eller avslå søknad om tillatelse. Er en
                  grunneier misfornøyd med at det oppføres en
                  innregulert boligblokk på naboeiendommen, kan han
                  ikke påklage vedtaket på det grunnlag at et slikt
                  bygg ikke skulle vært oppført i strøket, eller ikke
                  skulle vært plassert eller utformet slik planen
                  fastsetter. En utfyllende vurdering i forbindelse med
                  at det gis tillatelse eller søknad om tillatelse
                  avslås, vil alltid kunne påklages. Dette gjelder
                  enten vurderingen gjelder plantolking eller et
                  utfyllende forvaltningsskjønn, eller begge deler.</p>
    <p>Det må i saker som gjelder reguleringsplaner
                  uansett være mulig å klage på endringer i plan som er
                  blitt foretatt uten ny høring eller direkte
                  underretning, etter at planforslag lå ute til
                  høring.</p>
    <p>Bestemmelsen gjelder også forhold som er avgjort
                  ved dispensasjon. I praksis vil det ikke sjelden bli
                  gitt tillatelse samtidig med at det innvilges
                  dispensasjon. Vedtakene vil derfor kunne ha en felles
                  klagefrist og ev. gjøres til gjenstand for en felles
                  klagebehandling. Der det kan reises tvil om forholdet
                  er avgjort eller ikke, kan det i mange tilfeller være
                  hensiktsmessig å realitetsbehandle klagen framfor å
                  avvise denne. Forvaltningsorganet kan når det finner
                  det hensiktsmessig ta klagen under
                  realitetsbehandling i stedet for å avvise den. Denne
                  avgjørelsen kan ikke påklages, og vil ikke være
                  gjenstand for domstolskontroll. Vedtaket om å avvise
                  klagen kan påklages etter § 28 i
                  forvaltningsloven.</p>
    <p>Det er presisert at klager fra myndigheter og
                  organer som angitt bare kan gjelde enkeltvedtak som
                  direkte berører vedkommende myndighets
                  saksområde.</p>
    <p>Klageretten til berørte statlige organer, herunder
                  Sametinget, regionale organer og kommunene i
                  plansaker er avskåret der de er gitt anledning til å
                  fremme innsigelse, jf. § 5–4. Statsforvaltningen er i
                  dag underlagt instruks om å bruke innsigelse, og ikke
                  vente og så bruke klage i ettertid. Lovbestemmelsen
                  innebærer at også andre organer blir underlagt samme
                  begrensning. Berørte organer må i slike saker fremme
                  sine innvendinger som innsigelse så tidlig som mulig
                  og senest innen fristen for innsigelse utløper, jf. §
                  5–4 femte ledd. Formålet er å øke forutsigbarheten og
                  effektiviteten i plansystemet.</p>
    <p>Klageretten er i behold i de tilfellene
                  vedkommende myndighet ikke har anledning til å fremme
                  innsigelse, f.eks. når vedkommende myndighet har
                  partsinteresser eller når reguleringsvedtaket lider
                  av andre mangler enn slike som kan begrunne en
                  innsigelse (ugyldighet). Berørte myndigheter har også
                  klagerett med grunnlag i nye opplysninger som er
                  kommet til etter utløpet av fristen for å fremme
                  innsigelse.</p>
    <section>
      <p type="title">Om innsyn</p>
    </section>
    <p>Alle har rett til å gjøre seg kjent med
                  alternative planutkast. Videre står det som en
                  påminnelse om at både offenleglovas og
                  miljøinformasjonslovens regler om innsynsrett og rett
                  til opplysninger også gjelder i plansaker.</p>
    <section>
      <p type="title" xml:lang="isl">Klageinstans</p>
    </section>
    <p>Det er departementet som er klageinstans etter
                  plan- og bygningsloven. Denne myndigheten er delegert
                  fra departementet til fylkesmannen.</p>
    <p>
                Bla i dokumentet: </p>
    <p xml:lang="kal">
                &lt; 1. Innledning</p>
    <p> | </p>
    <p>
                3. Kart og planregister ></p>
    <p> | </p>
    <p>
                Dokumentets forside</p>
  </body>
</document>
