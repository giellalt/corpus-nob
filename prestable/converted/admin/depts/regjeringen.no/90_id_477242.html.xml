<document xml:lang="nob" id="no_id">
  <header>
    <title>Máilmmi álgoálbmotbeaivi - regjeringen.no</title>
    <genre code="admin"/>
    <author>
      <person firstname="" lastname="Arbeids- og inkluderingsdepartementet" sex="unknown" born="" nationality=""/>
    </author>
    <year>2007</year>
    <publChannel>
      <publication>
        <publisher>regjeringen.no</publisher>
      </publication>
    </publChannel>
    <wordcount>254</wordcount>
    <conversion_status type="standard"/>
    <availability>
      <free/>
    </availability>
    <submitter name="" email="divvun@samediggi.no"/>
    <origFileName>http://regjeringen.no/nb/dep/ad/pressesenter/pressemeldinger/2007/90.html?id=477242</origFileName>
    <parallel_text location="mailmmi-algoalbmotbeaivi_id_477242.html" xml:lang="sme"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision: 134027 $; </version>
  </header>
  <body>
    <p>Verdens urfolksdag - regjeringen.no</p>
    <p type="title">Verdens urfolksdag</p>
    <p>
      <em type="italic">Verdens urfolksdag skaper oppmerksomhet om verdens urfolk, og er en dag for solidaritet og samhold mellom urfolksgrupper. I dag markeres FNs internasjonale urfolksdag for trettende gang. </em>
    </p>
    <p>- På den internasjonale urfolksdagen vil jeg rette oppmerksomheten mot urfolks positive bidrag til det kulturelle mangfoldet på kloden. Kanskje særlig fordi mange urfolk lever under svært vanskelige forhold, og det som oftest er med negative fortegn disse gruppene får verdens oppmerksomhet gjennom undertrykking, forfølgelse og nød, sier statsråd Bjarne Håkon Hanssen.</p>
    <p>- I Norge er samene anerkjent som urfolk, og ulike samiske institusjoner samarbeider med andre urfolk i verden på flere felt. Et eksempel er urfolksfestivalen Riddu Riđđu som er et viktig bidrag i arbeidet med å fremme både samisk kultur og andre nordlige urfolks kulturer, sier statsråden.</p>
    <p>- Norge har hatt en aktiv rolle i arbeidet med å få på plass en FN-erklæring om urfolks rettigheter, og ønsker også i framtiden å delta i arbeidet med å bedre kårene for urfolkene i verden, sier Bjarne Håkon Hanssen.</p>
    <p>Verdens urfolksdag ble vedtatt av FNs generalforsamling i 1994, og datoen er valgt ut fra det første møtet i FNs arbeidsgruppe for verdens urfolk – 9. august 1982. I FNs hovedkvarter i New York markeres dagen med en seremoni etterfulgt av en paneldebatt med urfolksungdom og språk som tema.</p>
    <p>Fra regjeringens side er urfolksdimensjonen i nordområdene integrert i Nordområdestrategien, i tillegg til at vi samarbeider med andre lands regjeringer også om urfolksspørsmål både gjennom Barentssamarbeidet, Arktisk Råd, Europarådet og gjennom FNs permanente urfolksforum.</p>
  </body>
</document>
