<?xml version="1.0" encoding="UTF-8"?>
<!DOCTYPE document PUBLIC "-//UIT//DTD Corpus V1.0//EN" "http://giellatekno.uit.no/dtd/corpus.dtd">
<document id="no_id" xml:lang="nob">
  <header>
    <title>Stáhtaministtar Jens Stoltenberg sárdni Ráđđeviesu olggobealde Oslos - regjeringen.no</title>
    <genre/>
    <author>
      <unknown/>
    </author>
    <year>2011</year>
    <wordcount>631</wordcount>
    <availability>
      <free/>
    </availability>
    <submitter email="divvun@samediggi.no" name=""/>
    <multilingual>
      <language xml:lang="nob"/>
    </multilingual>
    <origFileName>http://regjeringen.no/nb/dep/smk/aktuelt/taler_og_artikler/statsministeren/statsminister_jens_stoltenberg/2011/statsminister-jens-stoltenbergs-tale-pa-.html?id=651840</origFileName>
    <parallel_text location="stahtaministtar-jens-stoltenberg-sardni-.html_id=651840" xml:lang="sme"/>
    <parallel_text location="dearvvahansardni-daiddaskuvlla-rahpandil.html_id=654228" xml:lang="smj"/>
    <parallel_text location="prime-ministers-address-at-the-city-hall.html_id=651840" xml:lang="eng"/>
    <metadata>
      <uncomplete/>
    </metadata>
    <version>XSLtemplate $Revision: 48460 $; file-specific xsl  Revision; common.xsl  $Revision$; </version>
  </header>
  <body>
    <p>Tale/artikkel , 25.07.2011 </p>
    <p>Av: Statsminister Jens Stoltenberg</p>
    <section>
      <p type="title">Statsminister Jens Stoltenbergs tale på
                    Rådshusplassen i Oslo</p>
    </section>
    <p>Kjære alle sammen,
                    For et syn!
                    Jeg står nå ansikt til ansikt med
                    folkeviljen.
                    Dere er folkeviljen.
                    Tusener på tusener av nordmenn, i Oslo og over hele
                    landet, gjør det samme i kveld.
                    Erobrer gatene, torgene – det offentlige rom med
                    samme trassige budskap:
                    Vi er sønderknust, men vi gir oss ikke.
                    Med fakler og roser gir vi verden beskjed.
                    Vi lar ikke frykten knekke oss.
                    Og vi lar ikke frykten for frykt kneble oss.
                    #
                    Det folkehavet jeg ser foran meg her i dag, og den
                    varmen jeg kjenner fra mennesker over hele landet
                    gjør meg sikker i min sak.
                    Norge består prøven.
                    Ondskap kan drepe et menneske, men aldri beseire et
                    folk.
                    I kveld skriver det norske folk historie.
                    Med det sterkeste av alle verdens våpen, det frie
                    ord og demokrati, staker vi ut kursen for Norge
                    etter 22. juli 2011.
                    #
                    Det blir et Norge før og et etter 22. juli.
                    Men hvilket Norge bestemmer vi selv.
                    Norge skal være til å kjenne igjen.
                    Vårt svar har vokst i styrke gjennom de
                    ubegripelige timene, dagene og nettene vi har bak
                    oss, og det bekreftes med kraft i kveld.
                    Mer åpenhet, mer demokrati. Fasthet og
                    styrke.
                    Det er oss. Det er Norge.
                    Vi skal ta tryggheten tilbake!
                    #
                    Etter angrepene i Oslo og på Utøya har vi vært
                    forent i sjokk, fortvilelse og sorg.
                    Slik vil det fortsatt være, men ikke bare
                    slik.
                    Sakte vil de første av oss begynne å bli klare til
                    å møte en hverdag igjen. Andre vil trenge mer
                    tid.
                    Det er viktig at vi respekterer ulikhetene. Alle
                    måter å sørge på er like normale.
                    #
                    Fortsatt gjelder det å ta vare på hverandre.
                    Vise omsorg.
                    Snakke med dem som er rammet hardest.
                    Være medmennesker.
                    Vi som er samlet her har en beskjed til dere som
                    har mistet en av deres kjæreste:
                    Vi er her for dere.
                    #
                    I tillegg skal vi rette blikket mot Norge etter 22.
                    juli 2011.
                    Vi skal vokte oss for å trekke for mange, og for
                    bastante konklusjoner mens vi er et land i sorg,
                    men noen løfter kan vi gi hverandre allerede i
                    kveld.
                    For det første.
                    Ut av alt det vonde øyner vi paradoksalt nok spiren
                    til noe verdifullt.
                    Det vi ser i kveld kan være den største og den
                    viktigste marsjen det norske folk har lagt ut på
                    siden den 2. verdenskrig.
                    En marsj for demokrati, samhold og toleranse.
                    #
                    Folk over hele landet står i dette øyeblikk skulder
                    ved skulder.
                    Vi kan lære av det. Gjøre mer av det.
                    Hver og en av oss kan gjøre demokratiets vev litt
                    sterkere. Det ser vi her.
                    #</p>
    <p>For det andre.
                    Til de unge vil jeg si dette.
                    Massakren på Utøya er også et angrep på unge
                    menneskers drøm om å bidra til en bedre
                    verden.
                    Deres drømmer ble brutalt knust.
                    Dine drømmer kan bli virkelighet.
                    Du kan føre videre ånden fra i kveld. Du kan gjøre
                    en forskjell.
                    Gjør det!
                    Min oppfordring er enkel.
                    Engasjer dere. Bry dere.
                    Meld dere inn i en organisasjon. Delta i
                    debatter.
                    Bruk stemmeretten.
                    Frie valg er juvelen i demokratiets krone.
                    Ved å delta sier du et rungende ja til
                    demokrati.</p>
    <p>
                    Til slutt.
                    Jeg er uendelig takknemlig over å leve i et land
                    der folk i en kritisk tid tar til gatene med
                    blomster og lys for å slå ring om
                    demokratiet.
                    Og for å hedre og minnes dem vi har mistet.
                    Det viser at Nordahl Grieg hadde rett:
                    ”Vi er så få her til lands, hver fallen er bror og
                    venn”
                    #
                    Dette skal vi ta med oss når vi tar fatt på
                    arbeidet med å forme Norge etter 22. juli
                    2011.
                    Våre fedre og mødre lovet hverandre ”Aldri mer 9.
                    april”
                    Vi sier ”Aldri mer 22. juli”.</p>
  </body>
</document>
