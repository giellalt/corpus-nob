<?xml version="1.0" encoding="UTF-8"?>
<!DOCTYPE document PUBLIC "-//UIT//DTD Corpus V1.0//EN" "http://giellatekno.uit.no/dtd/corpus.dtd">
<document id="no_id" xml:lang="nob">
  <header>
    <title>Stáhtaministara ođđajagesárdni jagi 2011 - regjeringen.no</title>
    <genre/>
    <author>
      <unknown/>
    </author>
    <year>2011</year>
    <wordcount>1519</wordcount>
    <availability>
      <free/>
    </availability>
    <submitter email="divvun@samediggi.no" name=""/>
    <multilingual/>
    <origFileName>http://regjeringen.no/nb/dep/smk/aktuelt/taler_og_artikler/statsministeren/statsminister_jens_stoltenberg/2011/statsministerens-nyttarstale-2011.html?id=629901</origFileName>
    <parallel_text location="stahtaministara-oajagesardni-jagi-2010.html_id=629901" xml:lang="sme"/>
    <parallel_text location="regjeringa-vil-gje-hjelp-til-straumrekni.html_id=630646" xml:lang="nno"/>
    <parallel_text location="prime-minister-jens-stoltenbergs-new-yea.html_id=629901" xml:lang="eng"/>
    <metadata>
      <uncomplete/>
    </metadata>
    <version>XSLtemplate $Revision: 34357 $; file-specific xsl  Revision; common.xsl  $Revision: 43736 $; </version>
  </header>
  <body>
    <p xml:lang="kal">Tale/artikkel , 01.01.2011 </p>
    <p>Av: Statsminister Jens Stoltenberg</p>
    <section>
      <p type="title" xml:lang="swe">Statsministerens nyttårstale 2011</p>
    </section>
    <section>
      <p type="title">Framført i NRK og TV2 1.
                    januar 2011</p>
    </section>
    <p xml:lang="swe">
      <em type="italic">Statsminister Jens Stoltenberg holder sin
                    nyttårstale 1. januar 2011. Foto: Jon Eeg/Scanpix.
                    
                    Her kan du se talen på Nett-TV .</em>
    </p>
    <list>
      <p type="listitem">
                      Norge blant de fattigste i Europa i 1911</p>
    </list>
    <p>Kjære alle sammen!</p>
    <p>I disse dager er det 100 år siden Roald Amundsen
                    ankret opp i Hvalbukta.</p>
    <p>Fra vinterbasen »Framheim” forberedte han
                    framrykkingen mot Sydpolen og den siste etappen i
                    kappløpet mot britene.</p>
    <p>Verden ventet i spenning.</p>
    <p>Etter en eventyrlig ekspedisjon, nådde fem menn
                    fra nord det sørligste punktet på kloden den 14.
                    desember 1911.</p>
    <p>Da Roald Amundsen plantet det norske flagget på
                    Sydpolen satte han Norge på verdenskartet.</p>
    <p>I år skal vi derfor feire et viktig årstall i
                    vårt lands historie.</p>
    <p>Amundsens bragd fylte en ung nasjon med
                    stolthet.</p>
    <p>Sammen med Fridtjof Nansens ekspedisjoner ble
                    det en del av vår identitet som nordmenn.</p>
    <p>Isødet formet Norge.</p>
    <p>Et lite land viste verden at det kunne utrette
                    store ting.</p>
    <p>I desember vil jeg delta i feiringen av
                    100-årsdagen på polpunktet.</p>
    <p>Der skal vi minne hverandre om at hver
                    generasjon må sette seg nye djerve mål:</p>
    <p>Antarktis i 2011 handler ikke lenger om kappløp,
                    men om samarbeid.</p>
    <p>Forskere fra mange land arbeider sammen for å
                    forstå de farlige klimaendringene som truer hele
                    verden.</p>
    <p>Nansen og Amundsen erobret isen.</p>
    <p>Vår bragd skal være å hindre at isen
                    smelter.</p>
    <p>---</p>
    <p>Over 1200 av dagens nordmenn var født da Roald
                    Amundsen nådde Sydpolen.</p>
    <p>I hundreåret som har gått siden den gang har de
                    deltatt i en fantastisk forvandling av Norge.</p>
    <p>Samtidig med at polfarerne reiste sørover med
                    Fram, reiste tusenvis av norske tjenestejenter og
                    husmenn vestover med Amerikabåten.</p>
    <p>I det nye landet var det bedre muligheter for
                    arbeid og jord.</p>
    <p>En av de norske utvandrerne skrev begeistret
                    hjem at i Amerika ”… spiser vi julemat hver
                    dag.”</p>
    <p>I 1911 var vi et fattig jordbrukssamfunn som
                    mange flyttet fra.</p>
    <p>I 2011 er vi et rikt, moderne samfunn som mange
                    vil flytte til.</p>
    <p>De mange svenskene som holder hjulene i gang i
                    Norge, sier at Norge frister enormt med høye
                    lønninger og gode jobbtilbud.</p>
    <p>For en reise våre eldste har vært med på!</p>
    <p>De ble født inn i en ung nasjon som var blant de
                    fattigste i Europa.</p>
    <p>I ungdommen gikk mange av dem arbeidsledige i
                    »de harde trettiåra”, den forrige store økonomiske
                    krisen i verden.</p>
    <p>De ble voksne i kampen mot nazismen.</p>
    <p>Resten av livet brukte de til å bygge opp et
                    velferdssamfunn ingen andre folk, noe sted i
                    verden, noensinne i historien, har opplevd maken
                    til.</p>
    <p>De eldste blant oss er derfor med rette kalt
                    ”den fremste generasjonen.”</p>
    <p>---</p>
    <p>»Den fremste generasjonen” vil også bli husket
                    for en annen innsats.</p>
    <p>Det var nemlig mye å glede seg over i Norge
                    frigjøringsvåren 1945.</p>
    <p>Resultatet så vi på de høye fødselstallene i
                    1946.</p>
    <p>De store etterkrigskullene er nå i ferd med å
                    bli pensjonister, og vi lever stadig lenger.</p>
    <p>Historikerne regner 30 år som en generasjon.</p>
    <p>I Norge har forventet levealder økt med nesten
                    en generasjon på 100 år.</p>
    <p>Det at så mange av oss lever lenger er kanskje
                    det fineste og flotteste uttrykket for fremgangen
                    vi har opplevd.</p>
    <p>For 100 år siden fikk mange 65-åringer omsorg av
                    sine barn.</p>
    <p>I dag gir mange 65-åringer omsorg til sine
                    foreldre.</p>
    <p>Vi snakker om en helt ny form for alderdom.</p>
    <p>I dag henger ikke de gamle i et horn på veggen,
                    de henger over PC-en.</p>
    <p>De møtes på kjøpesenteret, i bridgeklubben, på
                    golfbanen og på eldreuniversitetet.</p>
    <p>Samfunnets syn på alder endrer seg med
                    tiden.</p>
    <p>Og som jeg selv oppdaget da jeg fylte femti:</p>
    <p>Synet på alder endrer seg også med alderen.</p>
    <p>Som samfunn må vi forandre holdningene til alder
                    i takt med at vi lever lenger og er friskere enn
                    før.</p>
    <p>Dette er årsaken til at vi fra og med i dag får
                    et helt nytt pensjonssystem i Norge.</p>
    <p>Da vi innførte Folketrygden i 1967 var
                    pensjonsalderen 70 år. Forventet levealder var 74
                    år.</p>
    <p>Mange fikk ingen eller kun kort tid som
                    pensjonist.</p>
    <p>I dag blir det mulig for alle å ta ut pensjon
                    fra fylte 62 år, mens den forventede levealderen nå
                    er 81 år.</p>
    <p>Nå kan de fleste regne med en langvarig
                    tilværelse som pensjonist.</p>
    <p>Det nye pensjonssystemet sikrer valgfrihet for
                    de som ikke kan eller ikke vil jobbe mer.</p>
    <p>Mange har stått på hele livet og vil heller ha
                    velfortjent tid til å roe ned, dyrke interesser og
                    oppfylle drømmer.</p>
    <p xml:lang="dan">Det er dem virkelig vel unt.</p>
    <p>Samtidig er det mange med verdifull erfaring som
                    har helse og vilje til å stå på videre.</p>
    <p>Derfor blir det fra i dag lettere å kombinere
                    pensjon og arbeid.</p>
    <p>Til glede for den enkelte og for
                    fellesskapet.</p>
    <p>Og til de som måtte være i tvil om at godt
                    voksne har mye å bidra med:</p>
    <p>Se på Egil »Drillo” Olsen.</p>
    <p>I året som gikk beviste han ettertrykkelig at
                    erfaring er en kraft det er vanskelig å slå.</p>
    <p>---</p>
    <p>Men det er også en del av livet at helsa
                    skranter med alderen.</p>
    <p>For ikke så mange tiår siden var omsorg for
                    eldre stort sett et privat ansvar i Norge.</p>
    <p>Så sent som på 1960-tallet måtte de fleste tas
                    hånd om av familien.</p>
    <p>En av de viktigste bærebjelkene i et moderne
                    velferdssamfunn er offentlig eldreomsorg av god
                    kvalitet.</p>
    <p>Vi skal gi de eldre den omsorgen de trenger.</p>
    <p>De aller fleste greier seg heldigvis selv, men
                    ingen skal være redd for at de ikke får en
                    hjelpende hånd.</p>
    <p>For noen holder det med noen timer hjemmehjelp i
                    uka.</p>
    <p>Andre trenger pleie hele døgnet.</p>
    <p>De aller fleste får den hjelpen de trenger.</p>
    <p>Hver dag gjør titusenvis av ansatte en
                    fantastisk innsats.</p>
    <p>I kommunal hjemmehjelp, i sykehjem drevet av
                    ideelle organisasjoner og i private
                    omsorgsbedrifter.</p>
    <p>De trøster og løfter.</p>
    <p>Vasker og steller.</p>
    <p>Handler mat og gir medisiner.</p>
    <p>Takk for den omsorgen og omtanken dere gir hver
                    eneste dag!</p>
    <p>Men vi må også gjøre noe med det som ikke
                    fungerer.</p>
    <p>Ved å sette alle kluter til, fikk vi til full
                    barnehagedekning.</p>
    <p>Nå er vi i gang med den neste store
                    oppgaven:</p>
    <p>Alle eldre skal få den hjelpen de trenger.</p>
    <p>Derfor bygger vi nå ut tilbud om sykehjemsplass
                    eller heldøgns omsorg til alle som trenger det.</p>
    <p>---</p>
    <p>Det har til alle tider vært kvinnene som har
                    tatt de største omsorgsløftene.</p>
    <p>For de oppvoksende slekter, og for familiens
                    eldste.</p>
    <p>Derfor er det fullt fortjent at vi i det nye
                    pensjonssystemet i større grad belønner kvinners
                    omsorgsinnsats.</p>
    <p>De som har vært hjemme med barn, vil når de nå
                    blir pensjonister, få et større tillegg i pensjonen
                    for dette. </p>
    <p>Lave inntekter og deltidsarbeid vil også gi mer
                    i pensjon.</p>
    <p>Samlet gjør dette at langt færre kvinner blir
                    minstepensjonister.</p>
    <p>Gode barnehager og god eldreomsorg er viktig for
                    barna og de eldre, men det har også gjort det mulig
                    for flere kvinner å ta utdanning og gå ut i
                    arbeidslivet.</p>
    <p>Det som gjør Norge rikt, er at så mange er i
                    jobb.</p>
    <p>Og det som særlig skiller oss fra de fleste
                    andre land, er at så mange kvinner velger å være
                    yrkesaktive.</p>
    <p>Mange sier ofte til meg at Norge er heldig som
                    har oljen.</p>
    <p>Det er riktig; men mye viktigere:</p>
    <p>Norge er heldig som har norske kvinner.</p>
    <p>Og med dette er vi tilbake til en av mine
                    kjepphester. Det er hverandres arbeid vi lever av.
                    Jo flere som er i arbeid, jo mer velferd.</p>
    <p>---</p>
    <p>Roald Amundsen ble nasjonens helt for det mot
                    han viste i isen.</p>
    <p>Våre fremste helter i dag, er de norske kvinner
                    og menn som tjenestegjør i Afghanistan.</p>
    <p>Jeg hadde gleden av å feire 17. mai med våre
                    styrker i Meymaneh og Mazar-E-Sharif og ble fylt av
                    stolthet over å se hva norske soldater utretter i
                    et land langt borte.</p>
    <p>Sorgen var desto større da jeg få uker senere
                    fikk meldingen om at en veibombe hadde tatt livet
                    av Andreas Eldjarn, Simen Tokle, Trond André Bolle
                    og Christian Lian.</p>
    <p>Tidligere har vi også i dyp sorg mottatt budskap
                    om at vi mistet Claes Joachim Olsson, Trond Petter
                    Kolset, Kristoffer Sørli Jørgensen, Tor Arne
                    Lau-Henriksen og Tommy Rødningsby.</p>
    <p>Sendt av Norge, på oppdrag for
                    verdenssamfunnet.</p>
    <p>De ga sine liv for fred i Afghanistan, en
                    tryggere verden og for Norges sikkerhet.</p>
    <p>La oss derfor minnes våre falne.</p>
    <p>Vi tenker på deres familie og venner, og vi
                    retter en stor takk til våre styrker ute.</p>
    <p>---</p>
    <p>Det er i år ti år siden terrorangrepene mot
                    amerikanske byer førte til aksjonen i
                    Afghanistan.</p>
    <p>Jeg forstår at mange har opplevd dette som et
                    urolig tiår for verden.</p>
    <p>Men sannsynligvis er det tiåret vi har bak oss
                    det beste tiåret i menneskenes historie.</p>
    <p>Til tross for Afghanistan og Irak, har antall
                    væpnede konflikter og drepte i kamp gått ned.</p>
    <p>Flere mennesker enn noen gang lever i frie
                    samfunn.</p>
    <p>Til tross for finanskrisen har
                    gjennomsnittsinntekten i verden aldri vært høyere.
                    Den samlede produksjonen er nesten dobbelt så stor
                    som for ti år siden.</p>
    <p>Til tross for jobben som gjenstår for å hindre
                    global oppvarming, er vi i ferd med å løse andre
                    miljøproblemer som sur nedbør og nedbryting av
                    ozonlaget.</p>
    <p>Flere hundre millioner mennesker er løftet ut av
                    fattigdommen. </p>
    <p>Rett før jul fikk vi meldingen om at
                    HIV-epidemien nå for første gang er på
                    tilbaketog.</p>
    <p>Og vi kan være i ferd med å utrydde noen av de
                    farligste smittsomme sykdommene. Takket være økt
                    vaksinering av barn er om lag 5 millioner
                    menneskeliv reddet på ti år.</p>
    <p>Over hele verden går barnedødeligheten ned og
                    levealderen opp.</p>
    <p>Jeg begynner derfor det nye året i optimismens
                    tegn og minner om at ”menneskeheten skaper sin egen
                    historie.”</p>
    <p>Som de eldste blant oss kan skrive under på:</p>
    <p>Verden går fremover, hvis vi vil.</p>
    <p>Og vi vil.</p>
    <p>Jeg vil takke Kongehuset for innsatsen i året
                    som gikk.</p>
    <p>Med tro på fremtiden og hva det nye året kan
                    bringe, ønsker jeg dere alle et riktig godt nytt
                    år!</p>
  </body>
</document>
