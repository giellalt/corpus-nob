<?xml version="1.0" encoding="UTF-8"?>
<!DOCTYPE document PUBLIC "-//UIT//DTD Corpus V1.0//EN" "http://giellatekno.uit.no/dtd/corpus.dtd">
<document id="no_id" xml:lang="nob">
  <header>
    <title>Sáhkavuorru Davvilaš álbmogiid beaivvi rahpama oktavuođas Riddu Riđđu riikkaidgaskasaš álgoálbmotfestiválas – suoidnemánu 12. b. 2008 - regjeringen.no</title>
    <genre/>
    <author>
      <unknown/>
    </author>
    <year>2008</year>
    <wordcount>544</wordcount>
    <availability>
      <free/>
    </availability>
    <submitter email="divvun@samediggi.no" name=""/>
    <origFileName>http://regjeringen.no/nb/dep/ad/aktuelt/taler_artikler/politisk_ledelse/statssekretar-raimo-valle/2008/apning-av-nordlige-folk-dag-under-den-17.html?id=521648</origFileName>
    <parallel_text location="sahkavuorru-davvila-albmogiid-beaivvi-ra.html_id=521648" xml:lang="sme"/>
    <metadata>
      <uncomplete/>
    </metadata>
    <version>XSLtemplate $Revision: 34357 $; file-specific xsl  Revision; common.xsl  $Revision: 64438 $; </version>
  </header>
  <body>
    <p>Tale/artikkel  , 12.07.2008  </p>
    <p>Av: Tidligere statssekretær i AID Raimo Valle </p>
    <section>
      <p type="title">Statssekretær Raimo Valle,
                    Arbeids- og inkluderingsdepartementet</p>
    </section>
    <section>
      <p type="title">Åpning av Nordlige folk dag under den 17. Riddu
                    Riđđu festivalen</p>
    </section>
    <section>
      <p type="title">12. juli 2008</p>
    </section>
    <p>Kjære festivalarrangører, artister, gjester og deltakere! </p>
    <p>Det er en stor glede for meg å være her på vegne av Arbeids- og inkluderingsdepartementet som har ansvaret for samordningen av samiske saker i regjeringen. Jeg takker arrangørene for invitasjonen. </p>
    <p>Regjeringen har i sin nordområdepolitikk som mål å styrke folk-til-folk samarbeid over landegrensene, og bidra til at urfolkene får økte muligheter til å samhandle seg imellom og med andre aktører i nordområdene. Gjennom sine 17 år har Riddu Riđđu festivalen stadig styrket sin rolle og status som urfolkenes egen faste arena for formidling og utveksling av musikk, kultur og tradisjoner på tvers av landegrenser og kontinenter. Festivalen er et levende bevis på at iherdig arbeid av noen – og etter hvert av mange – ildsjeler, kan gi varige og verdifulle resultater. Riddu Riđđu bringer folk og kulturer sammen og bidrar til synliggjøring, dialog og kunnskap. Riddu Riđđu er nordområdesatsning i praksis! </p>
    <p>Hvert år inviterer Riddu Riđđu festivalen urfolk fra de nordlige områder til å presentere sin kultur og sine tradisjoner. Jeg vil gratulere nenetserne som årets nordlige folk. Nenetserne er et av de 30 urfolkene som bor i området som strekker seg fra Norge, gjennom Russland og til det fjerne Østen. Nenetsernes tradisjonelle næringer er fangst og fiske – og reindrift, som fortsatt er deres viktigste næringsvei. Nenetsernes historie og kultur har mange felles trekk med samenes og andre urfolks historie og kultur i nord, samtidig som de har sin egen spesielle bakgrunn og sine særskilte utfordringer. Til det siste hører at det er 34 selskaper som driver med olje- og gassutvinning i Det nenetsiske autonome området. Under festivalen vil få anledning til å bli nærmere kjent med nenetserne – og få oppleve nenetsisk kultur gjennom bl.a. nenetsisk sang og dans, håndverk og mattradisjoner. </p>
    <p>Riddu Riđđu har utviklet seg til en kraftfull institusjon med unik kompetanse i å presentere urfolks kulturer i nordlige områder. Jeg er glad for at denne kompetansen utnyttes i det spennende og viktige arbeidet med å etablere et Senter for nordlige folk. Senteret skal arbeide for å synliggjøre og skape positiv oppmerksomhet rundt urfolks situasjon i nordområdene og på denne måten bidra til at urfolk i større grad inkluderes i og kan oppnå reell innflytelse i de prosesser som innvirker på deres kultur og samfunn. Jeg tror et slikt senter på en god måte kan bidra til at de nordlige urfolks stemmer når ut til et større publikum i Norge og ellers i verden. Jeg ser det som positivt at Sametinget og Troms fylkeskommune har gått inn med betydelig støtte til senteret, samtidig som også kommunen bidrar. Regjeringen (Arbeids- og inkluderingsdepartementet) har bidratt i 2007 og er åpen for å diskutere behovet for ytterligere bidrag til prosjektet, som er helt i tråd med regjeringens nordområdesatsning. </p>
    <p>Men i dag skal vi altså rette oppmerksomheten mot nenetserne som er årets Nordlige folk på Riddu Riđđu. Jeg ønsker nenetserne lykke til med presentasjonen av sin kultur og sine tradisjoner og jeg gleder meg til å lære mer om dere. </p>
    <p>Med disse ord erklærer jeg årets Nordlige folk dag under den 17. Riddu Riđđu festivalen for åpnet! </p>
  </body>
</document>
