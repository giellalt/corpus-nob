<?xml version="1.0" encoding="UTF-8"?>
<!DOCTYPE document PUBLIC "-//UIT//DTD Corpus V1.0//EN" "http://giellatekno.uit.no/dtd/corpus.dtd">
<document id="no_id" xml:lang="nob">
  <header>
    <title>Olbmuid barggu, buorredilálašvuođa ja birrasa bušeahtta - regjeringen.no</title>
    <genre/>
    <author>
      <unknown/>
    </author>
    <wordcount>1222</wordcount>
    <availability>
      <free/>
    </availability>
    <submitter email="divvun@samediggi.no" name=""/>
    <multilingual/>
    <origFileName>http://regjeringen.no/nb/dep/fin/pressesenter/pressemeldinger/2009/et-budsjett-for-arbeid-velferd-og-miljo.html?id=581554</origFileName>
    <parallel_text location="olbmuid-barggu-buorredilalavuoa-ja-birra.html_id=581554" xml:lang="sme"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision$; </version>
  </header>
  <body>
    <p xml:lang="swe">Pressemelding , 13.10.2009 </p>
    <p xml:lang="kal">Nr.: 69/2009 </p>
    <section>
      <p type="title">Et budsjett for arbeid, velferd og miljø</p>
    </section>
    <p><em type="italic">Regjeringens hovedmål er å sikre
                    fortsatt lav arbeidsledighet i Norge, og
                    budsjettforslaget for 2010 er et godt grunnlag for
                    oppgang i norsk økonomi framover. I
                    budsjettforslaget fremmer Regjeringen tiltak for å
                    styrke helse, omsorg, skole og barnehage.
                    Forskjellene i levekår utjevnes. Innsatsen for
                    samferdsel, miljø, utvikling og forskning øker
                    betydelig.</em>
                    - Den internasjonale finanskrisen og tilbakeslaget
                    i verdensøkonomien har stilt norsk økonomi overfor
                    store utfordringer. I Norge har vi svart med
                    målrettede og kraftfulle tiltak i finansmarkedene,
                    og raskt dreid den økonomiske politikken i svært
                    ekspansiv retning. Dette gir resultater. Utslagene
                    av finanskrisen og det internasjonale tilbakeslaget
                    er blitt mindre i Norge enn i mange andre land.
                    Arbeidsledigheten i Norge er nå den laveste i
                    Europa, sier finansminister Kristin Halvorsen.</p>
    <p>- Det er klare tegn til at den økonomiske
                    aktiviteten er på vei oppover igjen. En nedgang i
                    BNP for Fastlands-Norge på 1 prosent i år ligger an
                    til å bli snudd til en oppgang på vel 2 prosent
                    neste år. Likevel ventes ledigheten å øke noe også
                    fra i år til neste år. Regjeringen har derfor
                    funnet det riktig å legge opp til et svakt
                    ekspansivt budsjett for 2010.</p>
    <p>- Handlingsregelen åpner for at bruken av
                    oljeinntekter det enkelte år kan avvike fra den
                    langsiktige trenden, for å bidra til å jevne ut
                    svingninger i økonomien. Finanskrisen og det
                    kraftige internasjonale tilbakeslaget har gjort det
                    nødvendig å benytte denne handlefriheten, og det
                    vil vi også gjøre neste år. Samtidig må vi ta
                    hensyn til at bruken av oljeinntekter nå ligger
                    svært høyt, og økt bruk må balanseres mot hensynet
                    til konkurranseutsatte næringer, sier
                    finansminister Kristin Halvorsen.</p>
    <p>Når veksten i økonomien tar seg opp, må bruken
                    av oljeinntekter igjen tilsvare realavkastningen av
                    Statens pensjonsfond - Utland. Dette vil begrense
                    handlingsrommet i budsjettpolitikken framover.</p>
    <p>
      <em type="bold">Viktige prioriteringer i budsjettet</em>
    </p>
    <p>Regjeringen fremmer en rekke forslag om økte
                    bevilgninger for å styrke innsatsen innenfor ulike
                    deler av helsesektoren. Bevilgningene til
                    helseforetakene styrkes for å øke aktiviteten og
                    for å fullføre innføringen av ny inntektsfordeling
                    mellom de regionale helseforetakene. Tiltakene på
                    rusfeltet styrkes, og Omsorgsplan 2015 følges opp
                    med forslag om investeringstilskudd til flere nye
                    sykehjemsplasser og omsorgsboliger.</p>
    <p>Regjeringens barnehagesatsing har gitt
                    resultater. Lovfestet rett til barnehageplass er
                    innført, og i september 2009 rapporterte
                    fylkesmennene at kommunene hadde gitt tilbud om
                    plass til alle barn med rett til barnehageplass.
                    2010-budsjettet tar høyde for økte utgifter
                    tilsvarende 7200 nye barnehageplasser, for å dekke
                    økt etterspørsel etter barnehageplass som følge av
                    demografiske endringer og redusert
                    foreldrebetaling. Foreldrebetalingen for
                    barnehageplass reduseres reelt ved at
                    maksimalprisen videreføres nominelt uendret fra
                    2009 til 2010, og det legges opp til at
                    foreldrebetalingen skal holdes på det samme
                    nominelle nivået fram til maksimalprisen tilsvarer
                    1 750 kroner målt i 2005-kroner.</p>
    <p>Satsingen på fellesskolen fortsetter, med et
                    høyt nivå på bevilgningene. Undervisningstimetallet
                    utvides med én uketime, fordelt på 1.-7. trinn, og
                    det innføres et tilbud om åtte uketimer gratis
                    leksehjelp, fordelt på 1.-4. trinn. I
                    rentekompensasjonsordningen for skole- og
                    svømmeanlegg legges det opp til å kunne gi tilsagn
                    om rentekompensasjon for investeringer innenfor en
                    ramme på 2 milliarder kroner i 2010.</p>
    <p>Regjeringen har prioritert kommuneøkonomien i
                    sine tidligere budsjettforslag, og dette følges
                    også opp i 2010-budsjettet. Kommunesektorens frie
                    inntekter foreslås økt reelt med 4,2 milliarder
                    kroner, og sektorens samlede inntekter øker reelt
                    med om lag 8 milliarder kroner.</p>
    <p>- Forskjellene i samfunnet skal reduseres.
                    Regjeringen foreslår økte bevilgninger på til
                    sammen vel 1 milliard kroner til målrettede tiltak
                    for å redusere fattigdom i 2010. Vi utjevner
                    forskjellene i levekår gjennom økt støtte til
                    minstepensjonister og bostøttemottakere.
                    Regjeringen foreslår en betydelig økt
                    tiltaksinnsats både for personer med moderat
                    bistandsbehov og for personer med nedsatt
                    arbeidsevne.</p>
    <p>Forslag om økte utgifter til tiltak på rusfeltet
                    og for å bedre tilbakeføringen av innsatte og
                    domfelte til samfunnet bidrar også til å utjevne
                    forskjeller. Dette innebærer at bevilgningene til
                    tiltak mot fattigdom er økt nominelt med nesten 4,3
                    milliarder kroner i perioden 2006-2010, sier
                    finansminister Kristin Halvorsen.</p>
    <p>Regjeringen vil legge til rette for trygge
                    arbeidsplasser og økt verdiskaping og utvikling i
                    hele landet. Regjeringen foreslår utgifter på vel
                    1,5 milliarder kroner (eksklusive
                    lånetransaksjoner) til ordninger under Innovasjon
                    Norge på Nærings- og handelsdepartementets budsjett
                    i 2010. Dette tilsvarer en økning på 26 prosent i
                    forhold til saldert budsjett 2009. Det foreslås et
                    høyt nivå på låne- og garantirammene i GIEK og
                    Innovasjon Norge også i 2010. I tillegg foreslår
                    Regjeringen å etablere en ny garantiordning for
                    langsiktige kraftavtaler til kraftintensiv
                    industri, med en ramme på 20 milliarder kroner.
                    Budsjettforslaget for 2010 innebærer en betydelig
                    innfasing for å nå de ambisiøse måltallene i
                    Nasjonal transportplan for perioden 2010-2019, hvor
                    den samlede planrammen er 100 milliarder kroner
                    høyere enn i forrige plan.</p>
    <p>Bevilgningene til forskning og utvikling
                    foreslås økt med om lag 1,7 milliarder kroner fra
                    saldert budsjett 2009. I tillegg foreslås det en
                    ytterligere økning av kapitalen i Fondet for
                    forskning og nyskaping med 5 milliarder kroner.</p>
    <p>- På klima- og miljøområdet prioriteres i 2010
                    tiltak mot avskoging i utviklingsland,
                    jernbaneinvesteringer, miljøteknologi,
                    CO2-håndtering, fornybar energi og
                    energieffektivisering. Bevilgningene til klima- og
                    skogsatsingen i utviklingsland foreslås økt med om
                    lag 650 millioner kroner fra saldert budsjett 2009,
                    til drøyt 2,1 milliarder kroner i 2010. Til ulike
                    tiltak for CO2-håndtering foreslås det bevilget
                    nesten 3,5 milliarder kroner, som er nær 1,6
                    milliarder kroner mer enn i saldert budsjett 2009,
                    sier Kristin Halvorsen.</p>
    <p>For å følge opp klimaforliket foreslår
                    Regjeringen en bevilgningsøkning på 300 millioner
                    kroner til forskning og utvikling innen fornybare
                    energikilder og karbonfangst og karbonlagring, samt
                    ytterligere 50 millioner kroner til annen
                    klimaforskning. Kapitalen i Grunnfondet for
                    fornybar energi og energieffektivisering foreslås
                    økt med 5 milliarder kroner, for å legge til rette
                    for klimavennlig omlegging av energibruk.</p>
    <p>Det foreslås 100 millioner kroner til en ny
                    tilskuddordning for økt satsing på miljøteknologi,
                    og bevilgningene på Miljøverndepartements budsjett
                    foreslås økt med nær 370 millioner kroner til en
                    rekke miljøtiltak i Norge, herunder til
                    kulturminner, bevaring av naturens mangfold og
                    friluftsliv.</p>
    <p>Regjeringen følger opp den klare prioriteringen
                    av fattige land, og for 2010 kommer andelen av vår
                    bistand opp i 1,09 prosent av anslått BNI.</p>
    <p>Regjeringen foreslår en samlet utgiftsøkning på
                    812 millioner kroner fra saldert budsjett 2009 til
                    oppfølging av Kulturløftet. Med dette er
                    Regjeringen i rute med opptrappingen av
                    bevilgningene til kulturformål til 1 pst. av
                    statsbudsjettets utgifter i 2014.</p>
    <p>Regjeringen vil bekjempe kriminalitet gjennom å
                    forebygge bedre, oppklare mer, reagere raskere og
                    rehabilitere bedre. I 2010-budsjettet foreslås det
                    å øke bevilgningen til politi- og påtalemyndighet
                    med til sammen 1,3 milliarder kroner i forhold til
                    saldert budsjett 2009.</p>
    <p>
      <em type="bold">Skattesystemet forbedres ytterligere</em>
    </p>
    <p>Regjeringen har de siste årene styrket
                    omfordelingen gjennom skattesystemet, og vi
                    viderefører dette arbeidet i årets budsjettforslag.
                    Formuesskatten forbedres, og innsatsen mot
                    skatteunndragelser styrkes. Norge skal fortsatt
                    være i front i kampen mot skadelige
                    skatteparadiser.</p>
    <p>- Regjeringen foreslår mer rettferdige
                    verdsettingsregler for bolig, og øker bunnfradraget
                    i formuesskatten vesentlig. Forslaget reduserer
                    formuesskatten med 760 millioner kroner samlet, og
                    120000 færre vil betale formuesskatt, sier
                    finansminister Kristin Halvorsen.</p>
    <p>- Regjeringen fortsetter også arbeidet med å
                    legge om bilavgiftene i mer miljøvennlig retning.
                    Vi presenterer videre en skisse til hvordan
                    Regjeringen vil følge opp Kulturmomsutvalgets
                    forslag om å utvide merverdiavgiftsgrunnlaget på
                    kultur- og idrettsområdet med en sats på 8 prosent,
                    sier finansminister Kristin Halvorsen.</p>
    <p>- Regjeringen styrker kampen mot skatte- og
                    avgiftsunndragelser og foreslår at
                    kontantbetalinger over 10 000 kroner vil ikke bli
                    fradragsberettiget, og kjøper kan bli ansvarlig for
                    svart arbeid. Målet er å redusere bruken av
                    kontanter og gjøre transaksjoner sporbare gjennom
                    bank. Samlede skatter og avgifter holdes om lag
                    uendret fra 2009 til 2010, sier finansminister
                    Kristin Halvorsen.</p>
    <section>
      <p type="title">Kontaktinformasjon</p>
    </section>
    <section>
      <p type="title">Informasjonsenheten
                      (FIN)</p>
    </section>
    <p>Telefon:</p>
    <p>22 24 44 11</p>
    <p>Faks:</p>
    <p>22 24 95 10</p>
    <section>
      <p type="title">Adresse:</p>
    </section>
    <p>Finansdepartementet
                      Informasjonsenheten
                      Postboks 8008 Dep
                      0030 Oslo<em type="bold">Besøksadresse:</em>
                      Akersgata 40
                      Oslo</p>
  </body>
</document>
