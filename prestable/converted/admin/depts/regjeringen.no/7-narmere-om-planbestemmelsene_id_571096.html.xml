<?xml version="1.0" encoding="UTF-8"?>
<!DOCTYPE document PUBLIC "-//UIT//DTD Corpus V1.0//EN" "http://giellatekno.uit.no/dtd/corpus.dtd">
<document id="no_id" xml:lang="nob">
  <header>
    <title>7. Dárkileappot plánamearrádusaid birra - regjeringen.no</title>
    <genre/>
    <author>
      <unknown/>
    </author>
    <wordcount>3450</wordcount>
    <availability>
      <free/>
    </availability>
    <submitter email="divvun@samediggi.no" name=""/>
    <multilingual/>
    <origFileName>http://regjeringen.no/nb/dep/md/dok/rundskriv/2009/ikraftsetting-plandel-plan-bygningslov/7-narmere-om-planbestemmelsene.html?id=571096</origFileName>
    <parallel_text location="7-darkileappot-planamearradusaid-birra.html_id=571096" xml:lang="sme"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision$; </version>
  </header>
  <body>
    <p xml:lang="ger">
                Du er her: </p>
    <p xml:lang="eng">Miljøverndepartementet</p>
    <p>
                &lt;
                 </p>
    <p>Dokumenter</p>
    <p>
                &lt;
                 </p>
    <p>Rundskriv</p>
    <p>
                &lt;
                 </p>
    <p>7. Nærmere om planbestemmelsene</p>
    <p>T-2/09 Ikraftsetting av ny plandel i plan- og
                bygningsloven</p>
    <section>
      <p type="title">Lov om planlegging og
                byggesaksbehandling (plan- og bygningsloven)
                (plandelen) av 27. juni 2008 nr. 71 trer i kraft 1.
                juli 2009.</p>
    </section>
    <p>
                Bla i dokumentet: </p>
    <p>
                &lt;  6. Medvirkning i planleggingen herunder om bruk
                av innsigelse</p>
    <p> | </p>
    <p>
                8. Midlertidig forbud mot tiltak ></p>
    <p> | </p>
    <p>
                Dokumentets forside</p>
    <section>
      <p type="title">7. Nærmere om planbestemmelsene</p>
    </section>
    <p>Loven har bestemmelser om planlegging på
                  nasjonalt, regionalt om kommunalt nivå. Bestemmelsene
                  er grundig gjennomgått i kommentarutgaven til loven
                  som er tilgjengelig på Miljøverndepartementets
                  hjemmeside under planlegging. no. Det vil derfor bare
                  bli foretatt en kort gjennomgang i dette
                  rundskriv.</p>
    <section>
      <p type="title">7.1 Statlig planretningslinjer og
                  planvedtak</p>
    </section>
    <p>Kapittelet omfatter §§ 6-1 til 6-4. § 6-1 om
                  nasjonale forventninger til regional og kommunal
                  planlegging er ny. De øvrige bestemmelsene i
                  kapittelet er en videreføring av bestemmelsene om
                  planlegging på riksnivå i §§ 17-1 og 18 i plan- og
                  bygningsloven av 1985. § 17-2 om byggeforbud i 100-
                  metersbeltet langs sjøen er flyttet og finnes nå i §
                  1-8</p>
    <section>
      <p type="title" xml:lang="swe">7.2 Regional planstrategi</p>
    </section>
    <p>Regional planstrategi er et nytt planinstrument
                  som er hjemlet i § 7-1 Dette er det eneste
                  obligatoriske ¬elementet for planlegging på regionalt
                  nivå i loven. Bakgrunnen for dette er ikke at
                  regional planlegging skal tillegges mindre betydning
                  enn tidligere, men det motsatte.</p>
    <p>Utarbeidingen av en regional planstrategi vil
                  forplikte aktørene i den regionale utviklingen til å
                  ta stilling til hva som er de viktigste utfordringene
                  i en region, og hvordan det skal arbeides for å møte
                  disse utfordringene.</p>
    <p>Planstrategien skal ta stilling til hvilke
                  regionale planspørsmål som er viktige å arbeide med
                  for nyvalgte regionale planmyndigheter og
                  kommunestyrer. En slik strategi bør omfatte en
                  beskrivelse av de viktigste utviklingstrekkene i
                  regionen eller ulike deler av regionen. Dette skal
                  danne grunnlaget for en vurdering av
                  utviklingsmuligheter og utfordringer for regionen. En
                  slik vurdering skal ta utgangspunkt i de nasjonale
                  mål og rammer som er trukket opp av regjeringen og
                  Stortinget (jf. forslaget til bestemmelsen om
                  nasjonale forventninger til regional og kommunal
                  planlegging ), men legge vekt på lokal erfaring og
                  kunnskap i den regionale tilpasningen av
                  politikken.</p>
    <p>Omfang og innhold i slike regionale planstrategier
                  vil kunne variere fra region til region, og over tid,
                  avhengig av forholdene i regionen og plansituasjonen.
                  Slike utfordringer kan være knyttet til:</p>
    <list>
      <p type="listitem">næringsutviklingen</p>
      <p type="listitem">den sosiale utviklingen (f.eks. samarbeid om
                    tjenesteproduksjon)</p>
      <p type="listitem">den kulturelle utviklingen (f.eks. samarbeid om
                    kulturtiltak)</p>
      <p type="listitem">den fysiske utviklingen (f.eks.
                    samferdselsutbygging, lokalisering av utbygging til
                    boliger, næring, fritidsbebyggelse osv.)</p>
      <p type="listitem">befolkningens helse, trivsel og
                    funksjonsnivå</p>
      <p type="listitem">viktige regionale natur-, frilufts- og andre
                    områder for rekreasjon</p>
      <p type="listitem">den miljømessige utviklingen (f.eks. vern eller
                    planmessig forvaltning i bestemte områder, vassdrag
                    mv.)</p>
      <p type="listitem">utdanning, forskning og utvikling av
                    kompetanse.</p>
    </list>
    <p>Den regionale planstrategien er grunnlaget for det
                  videre plansamarbeidet i en region med sikte på å nå
                  omforente mål. For at plattformen for regionale
                  statsetaters medvirkning skal være avklart, skal den
                  regionale planstrategien godkjennes av Kongen. Ved
                  godkjenningen tar Regjeringen stilling til strategien
                  og de merknader som måtte være framsatt av regionale
                  statsorganer i høringsfasen. Dersom Regjeringen ikke
                  finner grunnlag for å følge opp merknaden fra et
                  regionalt statsorgan, skal dette legges til grunn for
                  statsorganets videre samarbeid med den regionale
                  planmyndigheten. Regjeringen kan på grunnlag av
                  merknader, eller på eget initiativ, foreta endringer
                  i strategien. Før dette skjer, skal spørsmålet ha
                  vært drøftet med regional planmyndighet. Dersom
                  regional planmyndighet ikke er enig i endringen, kan
                  Regjeringen sikre at planarbeidet gjennomføres.</p>
    <section>
      <p type="title">7.3 Regional plan og planbestemmelse</p>
    </section>
    <p>Fylkestinget skal utarbeide regionale planer etter
                  § 8-1 for de spørsmål som er fastsatt i den regionale
                  planstrategien.</p>
    <p>Kongen kan gi pålegg om å utarbeide regional plan
                  for bestemte virksomhetsfelt, tema eller geografiske
                  områder og gjennom forskrift fastsette nærmere
                  bestemmelser om innhold, organisering og om planen
                  skal godkjennes av Kongen.</p>
    <p>Til regional plan skal det utarbeides et
                  handlingsprogram for gjennomføring av planen.</p>
    <p>Handlingsprogrammet skal vedtas av regional
                  planmyndighet og rulleres årlig.</p>
    <p>Regional plan avløser fylkesplaner og
                  fylkesdelplaner. Regional plan kan gjelde for hele
                  regionen (jf. dagens fylkesplaner), for deler av
                  regionen, eller den kan ta opp mer avgrensete tema
                  for hele eller deler av regionen (jf. dagens
                  fylkesdelplaner). Selv om regionale planer kan være
                  ulike når det gjelder geografi og tema, vil de være
                  like når det gjelder behandling og virkning. Loven
                  skiller derfor ikke mellom ulike plantyper når det
                  gjelder regionale planer.</p>
    <p>Den regionale planstrategien fastlegger hvilke
                  regionale planer som skal utarbeides. Dette er de
                  prioriterte planoppgavene det skal samarbeides om i
                  regionen. Ved oppstart av planarbeidet skal det
                  utarbeides et planprogram i samsvar med kravene i §
                  4–1. Innholdet i planprogrammet vil for det første
                  avhenge av hva slags regional plan det er snakk om,
                  dernest hvor mye som allerede er fastlagt gjennom
                  vedtaket av den regionale planstrategien. Forhold som
                  naturlig vil inngå i planprogrammet for regionale
                  planer vil være opplysninger om formålet med
                  planarbeidet, overordnede rammer for arbeidet,
                  organisering, framdrift og medvirkning, samt en
                  beskrivelse av hvilke alternativer som skal vurderes.
                  En regional plan skal alltid ha en planbeskrivelse
                  som omfatter en beskrivelse av virkningene av planen.
                  For planer med retningslinjer for utbygging vil
                  kravene i § 4–2 andre ledd om konsekvensutredning
                  også gjelde.</p>
    <section>
      <p type="title">7.4 Regional planbestemmelse –
                  behandlingsregler og rettsvirkning</p>
    </section>
    <p>Til regionale planer som gir retningslinjer for
                  arealbruk er det etter § 8-5 mulig å vedta en
                  regional planbestemmelse som skal sikre at det ikke
                  foretas arealbruksendringer, som er i strid med
                  planens retningslinjer. Bestemmelsen er ny.</p>
    <p>Arealretningslinjer på regionalt nivå blir sjelden
                  så presise at det er naturlig å bruke virkemidler
                  tilsvarende kommuneplanbestemmelsene. En regional
                  plan med retningslinjer for arealbruk vil fortsatt ha
                  den virkning overfor kommunal planlegging at den skal
                  legges til grunn for kommunal planlegging og gi
                  grunnlag for innsigelse til kommunale planer.</p>
    <p>Dersom eksisterende kommunale planer gir rom for
                  utbyggingstiltak som ikke er ønskelig etter den
                  regionale planen, kan det være behov for bedre
                  juridiske virkemidler knyttet til et regionalt
                  arealspørsmål. Innholdet av den regionale
                  planbestemmelsen retter seg i utgangspunktet mot
                  private utbyggere og tiltakshavere, men har også
                  konsekvenser for kommunal forvaltning. Bestemmelsen
                  er juridisk bindende i forhold til private utbyggere
                  og kommunene, og vil gi kommunene tid til å justere
                  sitt plangrunnlag i samsvar med den regionale planen.
                  Forbudet vil bortfalle når kommunen har vedtatt en
                  arealplan som ivaretar hensynet bak bestemmelsen.
                  Både berørte kommuner, regionale statsorganer og
                  Sametinget kan kreve at spørsmålet om båndlegging
                  bringes inn for Miljøverndepartementet til
                  avgjørelse.</p>
    <p>En regional plan¬bestemmelse har som virkning at
                  det ikke kan iverksettes særskilt angitte bygge-
                  eller anleggs¬tiltak innenfor nærmere avgrensede
                  geografiske områder som etter bestemmelsene vil være
                  i strid med planen uten samtykke. Dette kan f.eks.
                  gjelde kjerneområder for landbruket, større
                  forretningsbygg utenfor byer og tettsteder,
                  landskapsområder, eller frilufts- og naturområder av
                  regional eller nasjonal betydning langs sjø eller i
                  fjellområder. Det kan også gjelde traséer for større
                  samferdselsanlegg, forsvarsanlegg eller anlegg for
                  energifor¬syning som det ennå ikke fastsatt
                  detaljerte planer for, eller for
                  vassdragsforvaltning. Det følger av plikten til å
                  ivareta nasjonale interesser at en regional
                  planbestemmelse ikke kan brukes til å hindre
                  gjennomføring av utbyggingstiltak av nasjonal
                  betydning, f.eks. gjennomføringen av kraftanlegg. Her
                  vil adgangen etter § 8–4 til å kreve at slike planer
                  blir brakt inn for sentral behandling være en
                  sikkerhetsventil. Det kan også fastsettes at forbudet
                  bare skal gjelde nærmere bestemte tiltak, enten ut
                  fra type eller størrelse. Ved fastsetting av
                  bestemmelsen bør en være presis på om forbudet
                  gjelder utbyggings- og anleggstiltak generelt, eller
                  om forbudet gjelder bestemte tiltak eller for
                  bestemte tilfeller. Forbudet gjelder inntil ti år med
                  mulighet for forlengelse med fem år av gangen, jf.
                  tredje ledd, i påvente av at kommunene i sine planer
                  skal ivareta de regionale og nasjonale hensynene med
                  bindende virkning. Dette går fram av siste setning i
                  første ledd.</p>
    <p>En planbestemmelse skal behandles på samme måte
                  som en regional plan. I de tilfeller det er aktuelt
                  med en regional planbestemmelse, forutsettes det at
                  dette blir klargjort i forbindelse med utarbeiding av
                  planprogrammet for den regionale planen som
                  bestemmelsen skal knyttes til. I så fall vil
                  behandlingen av plan og planbestemmelse skje
                  samtidig. Eventuelle konflikter løses i samsvar med
                  bestemmelsene i § 8–4, andre ledd.</p>
    <p>Det kan tenkes situasjoner der en i ettertid
                  finner det hensiktsmessig å fastsette en regional
                  planbestemmelse til en allerede vedtatt regional
                  plan. Utarbeidingen skal da følge bestemmelsene i §
                  8–3 og § 8–4. Det vil likevel ikke være nødvendig å
                  utarbeide eget planprogram hvis bestemmelsen ikke
                  innebærer endringer i den regionale planen. Når
                  vedtak er fattet skal regional planbestemmelse
                  kunngjøres i Norsk Lovtidend og gjøres kjent for alle
                  berørte offentlige organer, interesserte
                  organisasjoner og allmennheten på samme måte som ved
                  statlig planbestemmelse, jf. § 6–3 siste ledd.</p>
    <p>Byggeforbudet etter første ledd kan forlenges med
                  fem år av gangen. Dette tilsvarer den muligheten som
                  ligger i § 6–3 om statlig planbestemmelse. Normalt
                  vil kommunene ha utarbeidet bindende arealplaner til
                  erstatning for de regionale planbestemmelsene i løpet
                  av en ti–årsperiode. Den regionale planbestemmelsen
                  tar sikte på å hindre utbygging og lignende for å
                  ivareta samfunnsinteresser i et langsiktig
                  perspektiv. Dersom det av ulike årsaker ikke er
                  utarbeidet en bindende kommunal arealplan i samsvar
                  med de regionale retningslinjene, må det sikres en
                  mulighet for å forlenge forbudet inntil slik plan
                  foreligger.</p>
    <p>Myndigheten til å gi samtykke til utbyggings-
                  eller anleggstiltak som omfattes av planbestemmelsen,
                  til regional planmyndighet. Dette er samme myndighet
                  som har vedtatt planbestemmelsen. Der planen er
                  avgjort ved sentral behandling, jf. § 8–4, andre og
                  tredje ledd, kan det ikke gis tillatelse i strid med
                  innholdet av avgjørelsen. Regional planmyndighet skal
                  samrå seg med kommunene og fylkesmannen før samtykke
                  gis. Dette for å sikre seg at et tiltak ikke vil være
                  i strid med planarbeid i kommunene eller bryter med
                  nasjonale interesser som planbestemmelsen ev. skal
                  ivareta. Det legges til grunn at regional
                  planmyndighet ikke kan gi samtykke dersom
                  fylkesmannen kan vise til at dette åpenbart er i
                  strid med nasjonale interesser. I de tilfeller
                  planbestemmelsen tar sikte på å ivareta samferdsels-,
                  forsvars- eller energiforsyningsinteresser, skal
                  samtykke ikke gis i strid med uttalelser fra
                  myndigheter som ivaretar disse interessene.</p>
    <section>
      <p type="title">7.5 Interkommunalt plansamarbeid</p>
    </section>
    <p>Loven har regler om interkommunalt plansamarbeid i
                  kapittel 9. Alle planspørsmål som har betydning for
                  flere kommuner er i utgangspunktet aktuelle temaer
                  for regional planlegging. Interkommunalt
                  plansamarbeid er en måte å gjennomføre omforente
                  regionale strategier på som et alternativ til en
                  regional plan for et delområde. Når en bør bruke den
                  ene samarbeidsformen framfor den andre, er ikke et
                  prinsipielt spørsmål, men et valg av hva som er mest
                  hensiktsmessig i forhold til den aktuelle
                  planoppgaven. Avklaringen av hvilken form som bør
                  velges i det enkelte tilfellet bør skje i forbindelse
                  med diskusjonen av den regionale planstrategien.</p>
    <section>
      <p type="title">7.6 Kommunal planstrategi</p>
    </section>
    <p>Formålet med den kommunale planstrategien er å
                  sette fokus på de planoppgaver kommunen bør starte
                  opp eller videreføre for å legge til rette for en
                  positiv utvikling i kommunen.</p>
    <p>Kommunal planstrategi er ikke en plantype, men et
                  hjelpemiddel for kommunen til å fastlegge det videre
                  planarbeidet.</p>
    <p>Kommunen har nå etter § 11-1 fått plikt til å
                  utarbeide kommunal planstrategi minst én gang i hver
                  valgperiode og vedta den senest innen ett år etter
                  kommunestyrets konstituering. Det er viktig at dette
                  arbeidet starter tidlig etter at kommunestyret er
                  konstituert. Det gir det nye kommunestyret mulighet
                  for å vurdere og ta stilling til hvilke planoppgaver
                  som er viktige å arbeide med i
                  kommunestyreperioden.</p>
    <p>Kommunal planstrategi skal omfatte kommunens
                  strategiske valg knyttet til utviklingen av
                  kommunesamfunnet. Det gjelder både langsiktig
                  arealbruk, sektorenes virksomhet og en vurdering av
                  kommunenes planbehov i valgperioden. Strategien bør
                  inneholde:</p>
    <list>
      <p type="listitem">redegjørelse for utviklingstrekk og
                    utfordringer knyttet til samfunnsutvikling og
                    miljø,</p>
      <p type="listitem">drøfting av hovedtrekkene i en langsiktig
                    arealstrategi (prinsipper for romlig
                    utvikling),</p>
      <p type="listitem">vurdering av sektorenes planbehov, og</p>
      <p type="listitem">vurdering av prioriterte planoppgaver og
                    behovet for revisjon av kommuneplanens samfunnsdel
                    og arealdel.</p>
    </list>
    <p>Retningslinjer for langsiktig arealbruk skal inngå
                  som del av strategien og danne basis for det mer
                  konkrete arbeidet med kommuneplanens arealdel. Den
                  langsiktige arealstrategien skal vise sammenhengen
                  mellom framtidig samfunnsutvikling og arealbruk, og
                  angi langsiktige utviklingsretninger i kommunen og
                  områder for særlig utvikling og vern for å ivareta de
                  arealhensynene som framgår av § 3–1.</p>
    <p>Dersom situasjonen er oversiktlig, kan
                  planstrategien gis et innhold og en behandling som
                  tilfredsstiller kravene til planprogram for
                  kommuneplanen. Strategien må i slike tilfeller følge
                  behandlingsreglene for planprogram i bestemmelsene om
                  kommuneplan, jf. § 11-13.</p>
    <p>For å få en bred forankring av strategien vil det
                  være av betydning at synspunkter fra statlige og
                  regionale organer, nabokommuner og befolkning på
                  vurderingene og prioriteringene i strategien er kjent
                  når kommunestyret skal fatte sitt vedtak. Det er
                  derfor plikt til å innhente synspunkter fra statlige
                  og regionale organer og nabokommuner. Det gir også
                  statlige og regionale myndigheter mulighet til å
                  spille inn sine behov for kommunale planavklaringer i
                  perioden. Det er opp til kommunen selv å bestemme
                  hvordan synspunktene skal innhentes, men disse
                  myndighetene bør ha reell mulighet til å fremme sine
                  syn. Det er ikke adgang til å fremme innsigelse mot
                  forslag til kommunal planstrategi. Det vil i praksis
                  være viktig for kommunen å oppnå tilslutning til den
                  kommunale planstrategien fra andre myndigheter, fordi
                  det ellers lett kan oppstå problemer i senere
                  planlegging.</p>
    <p>Prosessen rundt planstrategien må ses i sammenheng
                  med om kommunen ønsker å legge opp til revisjon av
                  kommuneplanen eller ikke. Dersom kommunen beslutter å
                  videreføre gjeldende kommuneplan, vil det være
                  naturlig å legge opp til en mer omfattende diskusjon
                  rundt kommunal planstrategi, siden dette da blir den
                  eneste anledningen til å få fram synspunkter rundt
                  kommunens prioriteringer og utfordringer. Tilsvarende
                  vil en kommune som legger opp til en
                  kommuneplanrevisjon, kunne bruke kommuneplanprosessen
                  til grundigere diskusjoner og
                  medvirkningsopplegg.</p>
    <p>Et vedtak om kommunal planstrategi bør omfatte
                  kommunens eget planarbeid, og bistand til og
                  oppfølging av private planer. Vedtaket kan gjelde
                  igangsetting av en fullstendig kommuneplanrevisjon
                  eller begrense seg til revisjon av arealdelen og
                  revidering eller utarbeiding av kommunedelplaner for
                  bestemte sektorer eller tema. Det kan også gjelde
                  igangsetting av viktige reguleringsplaner som
                  oppfølging av strategien. Planstrategien kan bidra
                  til forutberegnelighet om hvilke private
                  planinitiativ som kan forventes å få positiv
                  mottagelse. Private planinitiativ vil likevel kunne
                  fremmes uavhengig av planstrategien, og kan ikke
                  avvises med henvisning til denne. I praksis vil
                  vedtaket om planlegging i planstrategien måtte angi
                  hovedrammer og viktigste satsinger, og det må legges
                  opp til en fleksibilitet i forhold til endrede behov
                  og forutsetninger undervegs.</p>
    <p>Kommunal planstrategi har ingen direkte
                  rettsvirkning i forhold til kommunens innbyggere, men
                  gir føringer for det videre planarbeidet i kommunen.
                  Selv om planstrategien f.eks. sier at en del av
                  kommuneplanens arealdel skal tas opp til revisjon,
                  kan grunneiere fortsette å bygge i medhold av
                  gjeldende arealdel eller reguleringsplan i den
                  utstrekning disse planene gir grunnlag for det.
                  Kommunen må ev. legge ned midlertidig forbud mot
                  tiltak etter § 13–1 for å hindre dette. Gjennom
                  vedtak av kommunal planstrategi kan kommunen også ta
                  stilling til om det er reguleringsplaner som bør
                  oppheves eller endres i planperioden. Dette er et
                  foreløpig varsel om slik oppheving. Endelig vedtak må
                  gjøres for den enkelte plan etter reglene i kapittel
                  12. Det kan gjelde gamle planer som er i strid med
                  nasjonale føringer, for eksempel planer som åpner for
                  uheldig bygging i strandsonen.</p>
    <p>Kommunen kan revidere planstrategien i løpet av
                  perioden etter behov. Planstrategien er ikke formelt
                  bindende for kommunen og kan fravikes hvis det er
                  gode grunner for det. Dersom kommunen ønsker å avlyse
                  eller utsette en større planoppgave som inngår i
                  planstrategien, bør dette skje gjennom endring av
                  planstrategien der de ordinære prosessregler følges.
                  Det er imidlertid ingen plikt til å foreta slik
                  endring.</p>
    <p>Kommunen kan likevel når som helst sette i gang
                  nytt planarbeid ut over planstrategien.</p>
    <p>Avklaring av planbehovet vil da skje gjennom den
                  ordinære planprosessen.</p>
    <section>
      <p type="title">7.7 Kommuneplan</p>
    </section>
    <p>Bestemmelsene i kapittel 11 i loven understreker
                  at grunnlaget for beslutninger som gjelder framtidig
                  utvikling av kommunen, skal skje med utgangspunkt i
                  retningslinjer som er resultat av en samordnet
                  avveiing der hensyn til den langsiktige miljø- og
                  samfunnsutviklingen er vurdert.</p>
    <p>De konkrete virkemidlene for dette framgår av de
                  senere bestemmelsene for hver enkelt plantype.</p>
    <p>Kommunen skal ha en samlet kommuneplan som
                  omfatter samfunnsdel med handlingsdel og
                  arealdel.</p>
    <p>Kommuneplanen skal ivareta både kommunale,
                  regionale og nasjonale mål, interesser og oppgaver,
                  og bør omfatte alle viktige mål og oppgaver i
                  kommunen. Den skal ta utgangspunkt i den kommunale
                  planstrategien og legge retningslinjer og pålegg fra
                  statlige og regionale myndigheter til grunn.</p>
    <p>Det kan utarbeides kommunedelplan for bestemte
                  områder, temaer eller virksomhetsområder.</p>
    <p>Kommuneplanen skal ha en handlingsdel som angir
                  hvordan planen skal følges opp de fire påfølgende år
                  eller mer, og revideres årlig. Økonomiplanen etter
                  kommuneloven § 44 kan inngå i handlingsdelen.</p>
    <section>
      <p type="title">Kommuneplanens samfunnsdel</p>
    </section>
    <p>Bestemmelsen i § 11-2 er ny i forhold til
                  tidligere lov, og innfører begrepet kommuneplanens
                  samfunnsdel om langsiktig kommuneplanlegging med bred
                  samfunnsmessig tilnærming.</p>
    <p>Denne delen vil være sentral som premiss-setter
                  for andre deler av den kommunale planleggingen.
                  Innholdsmessig er det en tydeliggjøring av elementer
                  i tidligere kommuneplanbestemmelser.</p>
    <p>Kommuneplanens samfunnsdel skal behandle
                  langsiktige utfordringer, herunder miljømessige
                  utfordringer og utfordringer knyttet til universell
                  utforming, mål og strategier for kommunesamfunnet som
                  helhet og kommunen som organisasjon, for sektorene og
                  for utvalgte målgrupper. Den bør inneholde en
                  beskrivelse og vurdering av alternative strategier
                  for samfunnsutvikling, sektorenes virksomhet og
                  langsiktige arealbehov, og ta stilling til hvilken
                  strategi kommunen vil legge til grunn. Hensikten med
                  det siste er å beskrive sammenhengen mellom de
                  langsiktige mål og strategier som trekkes opp i
                  samfunnsdelen, og de fysiske konsekvensene.
                  Arealstrategien i den kommunale planstrategien vil
                  være en viktig premiss for samfunnsdelen fordi den
                  har betydning for utviklingen av samfunnstjenestene i
                  kommunen.</p>
    <p>Kommuneplanens samfunnsdel skal samordne
                  sektorenes planer. Den skal gi retningslinjer for
                  gjennomføring av mål og strategier, både i den
                  kommunale virksomheten og ved medvirkning fra andre
                  offentlige organer og private.</p>
    <p>All kommunal sektorplanlegging bør være forankret
                  i kommuneplanens samfunnsdel, ev. som
                  kommunedelplanlegging på grunnlag av samfunnsdelen.
                  Kommuneplanens samfunnsdel vil være en viktig arena
                  for samordning mellom den enkelte sektors
                  utfordringer og prioriteringer og kommunens samlede
                  utvikling.</p>
    <p>Samfunnsdelen skal gi retningslinjer for
                  sektorenes virksomhet. Loven angir ikke nærmere hva
                  slags retningslinjer som kan gis. Dette bør kunne
                  være tema for senere spesifikasjoner i forskrift og
                  veiledning. Følgende punkter kan være et utgangspunkt
                  for innholdet i retningslinjene i samfunnsdelen:</p>
    <list>
      <p type="listitem">langsiktige utfordringer i
                    kommunesamfunnet</p>
      <p type="listitem">langsiktige utfordringer for sektorene
                    enkeltvis og i samarbeid</p>
      <p type="listitem">miljømessige utfordringer, vurdering av fysiske
                    konsekvenser for planens utviklings- og
                    vernestrategier, som grunnlag for arealplan</p>
      <p type="listitem">prioriterte satsingsområder og områder for
                    spesielle virkemidler</p>
      <p type="listitem">retningslinjer for handlingsprogram og
                    økonomiplan</p>
      <p type="listitem">retningslinjer for kommunens planarbeid.</p>
    </list>
    <section>
      <p type="title">Kommuneplanens arealdel §§ 11-5 til og med §
                  11-18.</p>
    </section>
    <p>De fleste kommuner har arealdel til kommuneplan
                  utarbeidet etter bestemmelsene i pbl.85. Etter § 34-1
                  sjette ledd gjelder disse arealdelene og delplanene
                  inntil de blir endret, men kommunen har plikt til å
                  vurdere behovet for revisjon av sin arealdel i
                  forbindelse med behandlingen av den kommunale
                  planstrategien som kommunestyret er pliktig til å
                  vedta det den senest innen ett år etter at
                  kommunestyret er konstituert, jf. § 10-1. Nedenfor er
                  det redegjort kort for de bestemmelser i loven som
                  setter rammene for kommuneplanens arealdel:</p>
    <list>
      <p type="listitem">§ 11-5 som sier noe om hva en arealdel til
                    kommuneplanen er og om plikten til å utarbeide
                    slike planer.</p>
      <p type="listitem">§ 11-6 som inneholder bestemmelsene som angir
                    hvilke rettsvirkninger en gyldig vedtatt arealdel
                    får.</p>
      <p type="listitem">§ 11-7 som angir de arealformål en arealdel kan
                    inneholde og som i tilfelle skal vises på
                    plankartet.</p>
      <p type="listitem">§ 11-8 som gir hjemmel for å vise hensynssoner
                    som angir hvilke hensyn som skal tas ved utøvelsen
                    av arealbruken. Den sier også hvilke bestemmelser
                    og retningslinjer som kan gis til den enkelte
                    hensynssone for å sikre at hensynet blir
                    ivaretatt.</p>
      <p type="listitem">§ 11-9 som gir hjemmel til å gi generelle
                    bestemmelser til planen som ikke behøver å være
                    direkte knyttet til de enkelte arealer og
                    arealformål. Slike bestemmelser skal avløse de
                    kommunale vedtektene mange kommuner har gitt til
                    pbl.85.</p>
      <p type="listitem">§§ 11-10 og 11-11 som sier hvilke bestemmelser
                    som kan gis til de arealformålene som angitt i §
                    11- 7 for å utfylle disse.</p>
      <p type="listitem" xml:lang="nno">§ 11-12 til og med § 11-17 som inneholder
                    regler om hvordan areadelen skal behandles for å
                    bli gyldig.</p>
      <p type="listitem">§ 11-18 som gir hjemmel for å begrense
                    kommunens adgang til å endre en vedtatt
                    arealdel</p>
    </list>
    <p>Innholdet i en arealdel vil variere fra kommune
                  til kommune, men innenfor de valgmuligheter loen gir
                  vil den vanligvis bestå av en kombinasjon av
                  arealformål og hensynssoner vist på kart etter §§
                  11-7 og 11-8 supplert med generelle bestemmelser
                  etter § 11-9 og spesielle bestemmelser knyttet til de
                  arealformål og hensynssoner som er valgt etter §§
                  11-10, 11-11 og 11-8. Når det gjelder kommentarer til
                  de enkelte bestemmelser og eksempler på
                  planframstilling og bestemmelser til planer vises til
                  veiledning gitt på planlegging.no.</p>
    <section>
      <p type="title">7.8 Reguleringsplan</p>
    </section>
    <p>Bestemmelsene om reguleringsplan er fordelt på 15
                  paragrafer:</p>
    <list>
      <p type="listitem">§ 12-1 definerer reguleringsplan og fastlegger
                    når reguleringsplan skal utarbeides.
                    Reguleringsplan kan utarbeides som områderegulering
                    eller detaljregulering</p>
      <p type="listitem">§ 12–2 gjelder områderegulering og angir
                    bruksområdet for denne planformen.</p>
      <p type="listitem">§ 12-3 gjelder detaljregulering og angir
                    bruksområdet for denne planformen.</p>
      <p type="listitem">§ 12-4 inneholder bestemmelsene om
                    rettsvirkningen av reguleringsplan.</p>
      <p type="listitem">§ 12-5 fastlegger hvilke arealformål en
                    reguleringsplan kan inneholde.</p>
      <p type="listitem">§ 12-6 gjelder bruken av hensynssoner i en
                    reguleringsplan.</p>
      <p type="listitem">§ 12-7 angir hvilke bestemmelser som kan
                    knyttes til en reguleringsplan.</p>
      <p type="listitem">§ 12-8 gir regler om oppstart av arbeidet med
                    en reguleringsplan.</p>
      <p type="listitem">§ 12-9 gir spesielle regler for oppstart av
                    arbeidet med reguleringsplaner som kan får
                    vesentlig virkning for miljø og samfunn, herunder
                    om planprogram.</p>
      <p type="listitem">§ 12-10 inneholder reglene for behandling av
                    reguleringsforslag.</p>
      <p type="listitem">§ 12-11 har særlig regler for behandling av
                    private reguleringsforslag (detaljregulering).</p>
      <p type="listitem">�� 12-12 gjelder vedtak av
                    reguleringsplan.</p>
      <p type="listitem">§ 12-13 har regler for behandling av plan hvor
                    det er fremmet innsigelse.</p>
      <p type="listitem">§ 12-14 gjelder endring av opphevings av
                    reguleringsplan.</p>
      <p type="listitem">§ 12-15 gir regler for felles behandling av
                    reguleringsplanforslag og byggesøknad.</p>
    </list>
    <p>Loven bygger på en forutsetning om at det før det
                  kan gjennomføres bygge- eller anleggstiltak av noen
                  betydning skal utarbeides en reguleringsplan. Når det
                  gjelder kommentarer til de enkelte bestemmelser og
                  eksempler på planframstilling og bestemmelser til
                  planer vises til veiledning gitt på
                  planlegging.no.</p>
    <section>
      <p type="title">Særlig om private detaljreguleringer – frist for
                  igangsetting av byggearbeider – adgang til
                  fristforlengelse – behandling av søknad (§ 12-4,
                  fjerde ledd)</p>
    </section>
    <p>Det innføres en fem–årsgrense for igangsetting av
                  gjennomføring av detaljregulering som er fremmet med
                  bakgrunn i et privat forslag. Dersom et bygge- og
                  anleggstiltak som hjemles i planen ikke er satt i
                  gang innen fem år, kan det i utgangspunktet ikke gis
                  byggetillatelse uten at det først fattes nytt
                  planvedtak. For slikt vedtak kreves ordinær
                  planprosess etter §§ 12–9 til 12–11. Etter søknad fra
                  tiltakshaver kan også planvedtaket forlenges med
                  inntil to år av gangen, uten at det kreves ny
                  planprosess. Videre vil gjennomføringsfristen på tre
                  år for rammetillatelse gjelde for det konkrete
                  tiltaket. Det godkjente tiltaket kan på dette
                  grunnlag gjennomføres i tråd med rammetillatelsen i
                  inntil tre år fra vedtaksdatoen ut over utløpet av
                  fem–års-fristen. Fristen på fem år vil imidlertid
                  gjelde dersom den gitte rammetillatelsen ikke
                  benyttes og det ev. fremmes ny søknad for et annet
                  tiltak i planområdet.</p>
    <p>Dersom den finner grunnlag for det kan kommunen
                  etter søknad fra tiltakshaver innvilge 2 års
                  forlengelse av fristen samtidig med vedtak av
                  planen.</p>
    <p>Hvis kommunestyrets vedtak av en plan med
                  gjennomføringsfirst blir påklaget, begynner fristen å
                  løpe når klagen er avgjort.</p>
    <p>Søknad om forlengelse bør imøtekommes hvis det
                  ikke tungtveiende grunner for å avslå. En grunn kan
                  være at tiltakshaver ikke kan legge fram noen rimelig
                  begrunnelse for at tiltaket ikke er gjennomført og at
                  det framstår som sannsynelig at det ikke vil bli
                  gjennomført innen rimelig tid.</p>
    <section>
      <p type="title">Felles behandling av reguleringsplanforslag og
                  byggesøknad (§ 12-15)</p>
    </section>
    <p>Behandling av plan- og byggesaken i felles prosess
                  forutsetter samtykke både fra kommunen og
                  forslagsstiller/tiltakshaver. Utsender av
                  arealplanforslaget er kommunen etter § 12–10. For å
                  rasjonalisere utsendelsen må kommunen sende varsel
                  til de relevante rettighetshaverne også for
                  byggesaken. Uttalelsesfristen for begge saker kan
                  ikke være kortere enn den som gjelder for plansaker,
                  dvs. seks uker. Likeledes bør kommunen være adressat
                  for eventuelle protester og kommentarer. Dette slik
                  at de varslede har ett sted å sende sine bemerkninger
                  uavhengig om de formelt hører til plan- eller
                  byggesaken. Kommunen bør snarest sende kopi av disse
                  til forslagsstiller/tiltakshaver etter at fristen er
                  gått ut. Saksbehandlingsfristene for den kommunale
                  behandling av planen gjelder også for byggesaken. Det
                  må fattes separate vedtak i byggesaken og plansaken.
                  Formelt må planen vedtas før det kan gis
                  byggetillatelse.</p>
    <p>
                Bla i dokumentet: </p>
    <p>
                &lt; 6. Medvirkning i planleggingen herunder om bruk av
                innsigelse</p>
    <p> | </p>
    <p>
                8. Midlertidig forbud mot tiltak ></p>
    <p> | </p>
    <p>
                Dokumentets forside</p>
  </body>
</document>
