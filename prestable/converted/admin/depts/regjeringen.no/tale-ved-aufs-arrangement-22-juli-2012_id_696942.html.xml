<?xml version="1.0" encoding="UTF-8"?>
<!DOCTYPE document PUBLIC "-//UIT//DTD Corpus V1.0//EN" "http://giellatekno.uit.no/dtd/corpus.dtd">
<document id="no_id" xml:lang="nob">
  <header>
    <title>Sárdni AUFs lágideamis Utøyas - regjeringen.no</title>
    <genre/>
    <author>
      <unknown/>
    </author>
    <year>2012</year>
    <wordcount>492</wordcount>
    <availability>
      <free/>
    </availability>
    <submitter email="divvun@samediggi.no" name=""/>
    <multilingual/>
    <origFileName>http://regjeringen.no/nb/dep/smk/aktuelt/taler_og_artikler/statsministeren/statsminister_jens_stoltenberg/2012/tale-ved-aufs-arrangement-22-juli-2012.html?id=696942</origFileName>
    <parallel_text location="sardni-aufs-lagideamis-utoyas.html_id=696942" xml:lang="sme"/>
    <parallel_text location="speech-at-labour-youth-league-meeting.html_id=696942" xml:lang="eng"/>
    <metadata>
      <uncomplete/>
    </metadata>
    <version>XSLtemplate $Revision: 48460 $; file-specific xsl  Revision; common.xsl  $Revision: 64438 $; </version>
  </header>
  <body>
    <p xml:lang="kal">Tale/artikkel  , 22.07.2012  </p>
    <p>Av: Statsminister Jens Stoltenberg </p>
    <section>
      <p type="title">Tale ved AUFs arrangement på Utøya</p>
    </section>
    <section>
      <p type="title" xml:lang="swe">Tyrifjorden, 22. juli
                    2012</p>
    </section>
    <p><em type="italic">Kjære AUF-ere </em><em type="italic">Kjære alle sammen </em>, </p>
    <p>Det er godt å være her igjen. Og samtidig vondt. </p>
    <p>Godt enda en gang å kjenne Utøyahjertets varme slag. Føle magien i over 50 år med livsglede og latter – engasjement og ungdom. Komme hjem. </p>
    <p>Desto vondere er det å kjenne gufset fra ondskapens timer i fjor. </p>
    <p xml:lang="dan">Alle som ble drept så brutalt og uten nåde. Alle som ble kvestet for livet. Alle som ble jaget rundt. </p>
    <p>Dette vil for alltid være Utøyas doble arv. </p>
    <p>I skjønnhetens skygge vil uhyggen hvile. </p>
    <p>Selv ett år etter er det knapt mulig å forstå lidelsen og frykten på Utøya 22. juli i fjor. </p>
    <p>Desto mer imponerende er det som har skjedd siden. AUF reiste seg. Ungdom over hele landet sluttet rekkene. De fant seg ikke i at engasjement skulle avle død. Og meldte seg til tjeneste for demokratiet. </p>
    <p>Tusenvis har i løpet av året svart på vold med deltakelse. Ikke bare i AUF. Også i Unge Høyre. I Natur og Ungdom. I Norsk Folkehjelp. </p>
    <p>De er 22. juli-generasjonen. Landets framtid. Vårt håp. </p>
    <p>En viktig lærdom skal vi alt nå hente fra dere unge. Vi skal aldri mer være likegyldige. </p>
    <p>Våre åpne demokratiske samfunn gir rom også for ekstremisme. Nettet oversvømmes av sjikaner. </p>
    <p>Vi har for lenge oversett hatefulle ytringer. </p>
    <p>Vi kan ikke – og vil ikke lenger lukke øynene. For likegyldighet kan lett oppfattes som taus aksept. Det vet vi av historien. </p>
    <p>Framtiden vil med rette dømme oss hardt om vi ikke sier fra. Om vi passivt lar hatet gi næring til vold. </p>
    <p>I 22. juli-generasjonens ånd skal vi derfor se den forfulgte. </p>
    <p>Møte det blinde hatet med kunnskap og argumenter. Vise at demokratiet er sterkere enn den verste trusselen. </p>
    <p>22. juli skal for all framtid knyttes til de som mistet livet. Våre døde kommer aldri tilbake. Men vi skal minnes dem i takknemlighet. </p>
    <p>Igjen og igjen skal vi dele bildene av samhold og varme. Huske drømmene de bar på. Fortelle historiene med glede. </p>
    <p>Vi skal lære oss å huske livene de levde mer enn dødens øyeblikk. </p>
    <p>Vi skal være der for dere som bærer synlige og usynlige sår. I små og store fellesskap skal vi se dere som ikke takler hverdagen. Som ikke finner ro på skolen. Som sliter. </p>
    <p>Når kulden og mørket kommer skal vi være der for dere. Sammen skal vi søke lyset og gleden igjen. </p>
    <p>Møtet med så mye ung død har lært oss hvilken gave livet er. </p>
    <p>Ingen er skånet. Også et ungt hjerte kan stilne. </p>
    <p>Derfor skal vi åpne sansene for livet her og nå. </p>
    <p>Vi skal nyte smaken av sommer. Kose oss med lyden av by. Se storheten i en plagsom lillesøster. </p>
    <p>Og vi skal fortelle hverandre glade historier fra Utøya. De varme minnene kan ingen ta fra oss. De er våre i evighet. </p>
    <p>La oss ære de døde ved å glede oss over livet. </p>
  </body>
</document>
