<?xml version="1.0" encoding="UTF-8"?>
<!DOCTYPE document PUBLIC "-//UIT//DTD Corpus V1.0//EN" "http://giellatekno.uit.no/dtd/corpus.dtd">
<document id="no_id" xml:lang="nob">
  <header>
    <title>Ráđđehusa dearvvasárdni Uarctic Ealat Institute rahpama oktavuođas - regjeringen.no</title>
    <genre/>
    <author>
      <unknown/>
    </author>
    <year>2011</year>
    <wordcount>645</wordcount>
    <availability>
      <free/>
    </availability>
    <submitter email="divvun@samediggi.no" name=""/>
    <origFileName>http://regjeringen.no/nb/dep/fad/aktuelt/taler_og_artikler/av_ovrig_politisk_ledelse/taler-og-artikler-av-statssekretar-raimo/2011/hilsningstale-fra-regjeringen-ved-apning.html?id=637687</origFileName>
    <parallel_text location="raehusa-dearvvasardni-uarctic-ealat-inst.html_id=637687" xml:lang="sme"/>
    <metadata>
      <uncomplete/>
    </metadata>
    <version>XSLtemplate $Revision: 34357 $; file-specific xsl  Revision; common.xsl  $Revision: 64438 $; </version>
  </header>
  <body>
    <p>Tale/artikkel  , 01.04.2011  </p>
    <p>Av: Statssekretær Raimo Valle </p>
    <section>
      <p type="title">Hilsningstale fra regjeringen ved åpningen av
                    Uarctic Ealat Institute</p>
    </section>
    <p>Sametingspresidenter, kjære alle sammen! </p>
    <p>Jeg vil takke for invitasjonen til denne åpningen av Uarctic Ealat Institute og jeg er glad for at jeg får anledning til å hilse fra regjeringen.   Jeg forstår det slik at dette instituttet er en arv etter Det internasjonale polaråret (2007). Det internasjonale polaråret medførte svært omfattende forskning, hvor også mange forskningsprosjekt dreide seg om urfolk og konsekvenser for urfolk av klimaendringene. Det er gjennomført mange samiske prosjekter, det mest kjente er kanskje Ealát, som er et samarbeidsprosjekt mellom mange aktører hvor bl.a. Samisk høgskole og Internasjonalt reindriftssenter har spilt en sentral rolle. Prosjektet har spesielt fokus på klimaendringer i reindriftssamfunn og gjør et pionerarbeid når det gjelder å integrere tradisjonell kunnskap og vitenskapelig kunnskap. </p>
    <p>Samfunnsplanleggingen innenfor ulike felt har frem til nå vært basert på vitenskap som et særlig viktig kunnskapsgrunnlag for politiske beslutninger. Arbeid på internasjonalt nivå, i regi av UNESCO og andre FN organer de siste årene, har bidratt til et endret fokus. Det nye er at også tradisjonell kunnskap blir integrert i beslutningsprosesser, også i beslutningsprosesser som angår urfolk og deres samfunnsutvikling. </p>
    <p>Norge har spilt en sentral rolle i disse internasjonale prosessene og jeg er også glad for at samiske aktører har bidratt vesentlig i dette viktige arbeidet. I Norge er dette blant annet fulgt opp gjennom en ny naturmangfoldslov, som ble vedtatt i 2009. Loven representerer en ny måte å tenke på når det gjelder vern og biologisk mangfold. Loven slår fast at vitenskapelig kunnskap fortsatt er viktig. Men samtidig slår loven fast at genrasjoners erfaringsbaserte kunnskap om bruk av naturen skal spille en viktig rolle, herunder samisk bruk. Myndighetene skal legge til rette for at tradisjonell kunnskap skal være en del av beslutningsgrunnlaget, blant annet gjennom konsultasjonsmøter. </p>
    <p>Uarctic Ealát Institute er en arv av det internasjonale polaråret og skal bidra til å bevare de nettverkene som er skapt, det skal øke samarbeidet og bidra til informasjonsutveksling, forskning og undervisning om sirkumpolar reindrift. Et særskilt fokus vil være på kunnskapsproduksjon relatert til reindriftas tradisjonelle kunnskap, bruk av land og vann og på urfolks matkultur. Instituttet gir en unik anledning til å utvikle kontakt mellom de urfolkene som lever i nordområdene, og det legger til rette for å utvikle en felles kompetanse basert på tradisjonell og lokal kunnskap. </p>
    <p>Regjeringen ser instituttet som en viktig konkretisering av nordområdestrategien fra 2006, hvor hovedmålet var å legge grunnlaget for en bærekraftig økonomisk og sosial utvikling. Nordområdestrategien er videreutviklet i  Nye byggestener  i nord (2009), hvor ett hovedmål  er å  sikre urfolks kultur og livsgrunnlag. Instituttet vil bidra til å gi et reelt innhold til samarbeidet mellom urfolk i nordområdene. Uarctic Institute vil være en base for kapasitetsbygging og kunnskapsutveksling mellom urfolk. Jeg tenker at det skal være et viktig bidrag til at vi i fremtiden kan ha robuste urfolkssamfunn i det sirkumpolare området. </p>
    <p>Etableringen av Uarctic Ealat Institute markerer også en utfordring til de institusjonene som er en del av Uarctic. Representanter for disse institusjonene er samlet her i Kautokeino i disse dager. Jeg vil her nytte anledningen til å utfordre dere til å støtte opp om dette senteret og på andre måter bidra til mer forskning og undervisning om urfolk. </p>
    <p>Utredningen NOU 2010:10 Tilpassing til et klima i endring er nylig avlevert til regjeringen. Den behandler behovet for tilpasninger til et samfunn med klimaendringer. Jeg ser det slik at etableringen av Uarctic Ealat Institute gjør det mulig å møte disse utfordringene innenfor rammen av utdanningssystemet. Det er særlig viktig at ungdom settes i stand til å møte de store endringer som vi vil kunne se i nordområdene i framtida, både når det gjelder klimaendringer, og forhold som kan følge av en endret ressursutnyttelse i nord. </p>
    <p>På vegne av regjeringen vil jeg med dette ønske lykke til med arbeidet i det nye instituttet! </p>
  </body>
</document>
