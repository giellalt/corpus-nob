<?xml version="1.0" encoding="UTF-8"?>
<!DOCTYPE document PUBLIC "-//UIT//DTD Corpus V1.0//EN" "http://giellatekno.uit.no/dtd/corpus.dtd">
<document id="no_id" xml:lang="nob">
  <header>
    <title>12. Sirdásannjuolggadusat - regjeringen.no</title>
    <genre/>
    <author>
      <unknown/>
    </author>
    <wordcount>855</wordcount>
    <availability>
      <free/>
    </availability>
    <submitter email="divvun@samediggi.no" name=""/>
    <origFileName>http://regjeringen.no/nb/dep/md/dok/rundskriv/2009/ikraftsetting-plandel-plan-bygningslov/12-overgangsbestemmelser--34-2.html?id=571104</origFileName>
    <parallel_text location="12-sirdasannjuolggadusat.html_id=571104" xml:lang="sme"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision: 64438 $; </version>
  </header>
  <body>
    <p>T-2/09 Ikraftsetting av ny plandel i plan- og bygningsloven </p>
    <section>
      <p type="title">Lov om planlegging og
                byggesaksbehandling (plan- og bygningsloven)
                (plandelen) av 27. juni 2008 nr. 71 trer i kraft 1.
                juli 2009.</p>
    </section>
    <section>
      <p type="title">12. Overgangsbestemmelser (§ 34-2)</p>
    </section>
    <section>
      <p type="title">Kongen skal snarest mulig og innen to år etter
                  lovens ikrafttreden presentere et dokument med
                  nasjonale forventninger til regional og kommunal
                  planlegging, jf. § 6-1.</p>
    </section>
    <p>Dette innebærer at det snarest etter at loven trer i kraft, og senest innen to år skal utarbeides og presenteres et dokument med nasjonale forventinger til den regionale og kommunale planleggingen. </p>
    <section>
      <p type="title">Innen utgangen av første år etter valg av nytt
                  kommunestyre og fylkesting skal kommunen utarbeide og
                  vedta kommunal planstrategi etter § 10-1 og
                  fylkeskommunen/regional planmyndighet utarbeide og
                  vedta regional planstrategi etter § 7-1.</p>
    </section>
    <p>Bestemmelsen gir pålegg om at kommunestyrer og fylkesting skal ha vedtatt en planstrategi etter de nye bestemmelsene senest innen utgangen av første år etter valg på nytt kommunestyre og fylkesting etter at loven har trådt i kraft. </p>
    <section>
      <p type="title">Gjeldende rikspolitiske retningslinjer og
                  bestemmelser etter plan- og bygningsloven av 1985 §
                  17-1 fortsetter å gjelde. Endringer av slike
                  retningslinjer og bestemmelser skal skje etter
                  reglene i denne lov kapittel 6.</p>
    </section>
    <p>Rikspolitiske retningslinjer og bestemmelser etter gjeldende lov skal fortsette å gjelde inntil de blir erstattet med tilsvarende retningslinjer og bestemmelser etter ny lov. </p>
    <section>
      <p type="title">Gjeldende fylkesplan, kommuneplan, herunder
                  arealdel av kommuneplan, reguleringsplan og
                  bebyggelsesplan gjelder inntil de blir endret,
                  opphevet, erstattet eller satt til side av ny plan
                  etter denne lov.</p>
    </section>
    <p>Gjeldende planer med hjemmel i gjeldende lov fortsetter å gjelde inntil de blir erstattet med plan etter ny lov. Tidsfristen på fem år for gjennomføring av detaljregulering gjelder slike planer utarbeidet etter ny lov. Der det i arealdel av kommuneplan eller reguleringsplan er stilt krav om bebyggelsesplan, skal det etter at denne lov er trådt i kraft utarbeides detaljregulering. </p>
    <section>
      <p type="title">Begrensning i klageadgangen i § 1-9 andre ledd
                  første punktum, og i adgangen til å fremme innsigelse
                  etter § 5-5 siste ledd, gjelder bare i forhold til
                  planvedtak truffet i medhold av denne lov.</p>
    </section>
    <p>Begrensingen i klageadgangen når et forhold allerede er avgjort gjennom vedtak av plan som kan påklages, gjelder bare for planer som er utarbeidet etter ny lov. Det samme gjelder for fristen for å fremme innsigelse under høring og offentlig ettersyn. </p>
    <section>
      <p type="title">Bestemmelser i og i medhold av plan- og
                  bygningsloven 14. juni 1985 nr. 77 kapittel VIII til
                  kapittel XXI gjelder fortsatt for ekspropriasjon,
                  opparbeidelse, refusjon, behandling av søknader,
                  sanksjoner, mv. for planer utarbeidet før denne lovs
                  ikrafttreden.</p>
    </section>
    <p>Gjeldende bygningsdel av plan- og bygningsloven, herunder med bestemmelsene om ekspropriasjon, refusjon mv., fortsetter å gjelde sammen med ny plandel av plan- og bygningsloven. </p>
    <section>
      <p type="title">Eldre reguleringsplan og bebyggelsesplan er
                  fortsatt grunnlag for ekspropriasjon innenfor
                  ti-årsfristen for ekspropriasjon.</p>
    </section>
    <p>Eldre reguleringsplan og bebyggelsesplan fortsatt er grunnlag for ekspropriasjon innenfor 10–årsfristen for ekspropriasjon, </p>
    <section>
      <p type="title">Unntaket i plan- og bygningsloven av 1985 § 17-2
                  tredje ledd nr. 1 for bygning, konstruksjon, anlegg
                  eller innhegning som er nødvendig i landbruket
                  fortsetter å gjelde inntil det er vedtatt
                  bestemmelser etter § 11-11 nr. 4, men faller uansett
                  bort etter fire år fra lovens ikrafttreden.</p>
    </section>
    <p>Bestemmelsen gir unntak i forhold til forbudsbestemmelsen § 1–8 andre ledd. Unntaket gjelder for bygning, konstruksjon, anlegg eller innhegning som er nødvendig i landbruket, jf. gjeldende lov § 17–2 tredje ledd nr. 1. Bakgrunnen for dette unntaket er at kommunene skal få tid til å fastsette bestemmelser etter § 11–11 nr. 4, som åpner for å tillate nødvendige bygninger og mindre anlegg for blant annet landbruksdrift. Dette unntaket er begrenset til det er fastsatt slike bestemmelser, og ikke lenger enn fire år etter at loven har trådt i kraft. </p>
    <section>
      <p type="title">Kommunale forskrifter og vedtekter gjelder inntil
                  de erstattes av nye planbestemmelser, forskrifter
                  eller vedtekter. Kommunale vedtekter gitt med hjemmel
                  i plan- og bygningsloven § 3, § 67 nr. 3, § 69 nr. 4,
                  § 78 tredje ledd, § 85 tredje ledd og § 91a første
                  ledd faller bort senest åtte år etter ikrafttreden av
                  denne lov. Kommunen kan gi dispensasjon fra vedtekter
                  etter reglene i kapittel 19.</p>
    </section>
    <p>Gjeldende kommunale forskrifter og vedtekter etter tidligere plan- og bygningslov fortsetter å gjelde inntil de blir erstatter av forskrifter, eller planbestemmelser der det er alternativet, etter ny lov. Det er gitt en ytre frist på åtte år for å fastsette slike nye bestemmelser. Deretter faller dagens kommunale forskrifter og vedtekter bort. </p>
    <section>
      <p type="title">Forslag til arealdel til kommuneplan,
                  reguleringsplan og bebyggelsesplan som var lagt ut
                  til offentlig ettersyn ved lovens ikrafttreden, kan
                  ferdigbehandles etter de reglene som gjaldt da de ble
                  lagt ut. For andre planer gjelder reglene i denne
                  lov.</p>
    </section>
    <p>Bestemmelsen skal forstås slik at det er en adgang for kommunene til å fullføre planbehandlingen etter tidligere regler. Det er imidlertid adgang for kommunene til å forkaste et planforslag samtidig som de ber om at et nytt forslag fremmes etter de nye reglene. Tilsvarende kan forslagsstilleren trekke forslaget og fremme ny plan etter de nye reglene hvis dette anses for ønskelig. </p>
    <section>
      <p type="title">For tiltak som krever konsekvensutredning etter
                  reglene i kapittel VII-a i gjeldende lov, og hvor
                  planprogram er godkjent, kan konsekvensutredningen
                  fullføres etter disse reglene.</p>
    </section>
    <p>Konsekvensutredning som er påbegynt etter gjeldende lov kan fullføres etter disse bestemmelsene etter at planprogram er godkjent. </p>
  </body>
</document>
