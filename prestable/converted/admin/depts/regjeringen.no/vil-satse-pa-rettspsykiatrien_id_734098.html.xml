<document xml:lang="nob" id="no_id">
  <header>
    <title>Áigot áŋgiruššat riektepsykiatriija - regjeringen.no</title>
    <genre code="admin"/>
    <author>
      <person firstname="" lastname="Justis- og beredskapsdepartementet" sex="unknown" born="" nationality=""/>
    </author>
    <year>2013</year>
    <publChannel>
      <publication>
        <publisher>regjeringen.no</publisher>
      </publication>
    </publChannel>
    <wordcount>275</wordcount>
    <conversion_status type="standard"/>
    <availability>
      <free/>
    </availability>
    <submitter name="" email="divvun@samediggi.no"/>
    <multilingual/>
    <origFileName>http://regjeringen.no/nb/dep/jd/aktuelt/nyheter/2013/vil-satse-pa-rettspsykiatrien.html?id=734098</origFileName>
    <parallel_text location="aigot-agiruat-riektepsykiatriija_id_734098.html" xml:lang="sme"/>
    <parallel_text location="" xml:lang="smj"/>
    <metadata>
      <uncomplete/>
    </metadata>
    <version>XSLtemplate $Revision: 64438 $; file-specific xsl  Revision; common.xsl  $Revision: 134027 $; </version>
  </header>
  <body>
    <p xml:lang="nno">Vil satse på rettspsykiatrien - regjeringen.no</p>
    <p xml:lang="nno">
      <em type="italic">En ny modell for organisering av rettspsykiatrien skal prøves ut i et toårig pilotprosjekt. – Dette er starten på en langsiktig satsing for utvikling av norsk rettspsykiatri, sier justis- og beredskapsminister Grete Faremo. </em>
    </p>
    <p>Målet er å bedre domstolenes, politiets og påtalemyndighetenes tilgjengelighet til sakkyndig kompetanse.</p>
    <p>I forbindelse med oppnevningen av tilregnelighetsutvalget satte regjeringen i gang en utredning av organiseringen av det rettspsykiatriske arbeidet. Utredningen har vært ledet av Helse- og omsorgsdepartementet med deltakelse fra Justis- og beredskapsdepartementet og Helsedirektoratet.</p>
    <p>Regjeringen har besluttet at det skal etableres et toårig pilotprosjekt ved Kompetansesenteret for sikkerhets-, fengsels og rettspsykiatri på Brøset i Trondheim.</p>
    <p>– Dette gjør det lettere for domstolene, politiet og påtalemyndighetene å få tilgang på gode sakkyndige, sier justis- og beredskapsminister Grete Faremo. </p>
    <p xml:lang="dan">Utredningen foreslår at en landsdekkende struktur for den rettspsykiatriske tjenesteproduksjonen forankres i de tre regionale kompetansesentrene for sikkerhets-, fengsels- og rettspsykiatri. Kompetansesentrene er underlagt de regionale helseforetakene.</p>
    <p>– Nå får det offentlige en sterkere rolle i rettspsykiatrien. Det vil kunne bedre rekrutteringen og stimulere til mer forskning, sier Helse- og omsorgsminister Jonas Gahr Støre.</p>
    <p>Utredningens forslag til organisasjonsmodell innebærer i korte trekk:</p>
    <list>
      <p type="listitem">Videreutvikling av de regionale kompetansesentrenes ansvar innen forskning, fagutvikling, undervisning og veiledning.</p>
      <p type="listitem">Kompetansesentrene tillegges oppgaver med faglig og administrative støtte for domstolene og politi/påtalemyndighet ved bruk av sakkyndighet.</p>
      <p type="listitem">Kompetansesentrene tillegges administrative oppgaver for å støtte de sakkyndiges arbeid.</p>
      <p type="listitem">Innføring av formalkrav til de rettspsykiatrisk sakkyndige.</p>
      <p type="listitem">Formalisering av de regionale sikkerhetsavdelingenes ansvar for å gjennomføre tvungne døgnobservasjoner.</p>
      <p type="listitem">Oppdrag til kompetansesentrene om å utarbeide en anbefaling for hvilke undersøkelsesverktøy som kan bidra til standardiserte betingelser for observasjoner.</p>
    </list>
    <p>Last ned rapporten Rettspsykiatri – organisering, forskning og utdanning (pdf)</p>
  </body>
</document>
