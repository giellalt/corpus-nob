<?xml version="1.0" encoding="UTF-8"?>
<!DOCTYPE document PUBLIC "-//UIT//DTD Corpus V1.0//EN" "http://giellatekno.uit.no/dtd/corpus.dtd">
<document id="no_id" xml:lang="nob">
  <header>
    <title>Gonagasskeaŋkkát 75 jagi - regjeringen.no</title>
    <genre/>
    <author>
      <unknown/>
    </author>
    <year>2012</year>
    <wordcount>625</wordcount>
    <availability>
      <free/>
    </availability>
    <submitter email="divvun@samediggi.no" name=""/>
    <multilingual/>
    <origFileName>http://regjeringen.no/nb/dep/smk/aktuelt/taler_og_artikler/statsministeren/statsminister_jens_stoltenberg/2012/gaver-til-kong-harald-og-dronning-sonja.html?id=672443</origFileName>
    <parallel_text location="gonagasskeakkat-75-jagi.html_id=672443" xml:lang="sme"/>
    <parallel_text location="speech-in-connection-with-the-government.html_id=672443" xml:lang="eng"/>
    <metadata>
      <uncomplete/>
    </metadata>
    <version>XSLtemplate $Revision: 48460 $; file-specific xsl  Revision; common.xsl  $Revision: 64438 $; </version>
  </header>
  <body>
    <p xml:lang="kal">Tale/artikkel  , 15.02.2012  </p>
    <p>Av: Statsminister Jens Stoltenberg </p>
    <section>
      <p type="title">75-årsgaver til kong Harald og dronning
                    Sonja</p>
    </section>
    <section>
      <p type="title">Kunstindustrimuseet,
                    Oslo, 15. februar 2012</p>
    </section>
    <p>Deres Majesteter, Deres Kongelige Høyheter, kjære alle sammen, </p>
    <p>Velkommen til startskuddet for en fødselsdagsfeiring som skal vare to år til ende! Såpass må det være når to av vår tids mest respekterte nordmenn fyller 75 år. Kong Harald den 21. februar og dronning Sonja den 4. juli. </p>
    <p>Å finne bursdagsgaver er aldri lett. Særlig ikke til to mennesker som har så mye pent fra før. Og som vi likevel har lyst å gi det fineste som finns. </p>
    <p>Vårt valg ble å si ja takk begge deler. Vi gir dere noe dere allerede har. Og som uten tvil er noe av det fineste som finns. </p>
    <p>Seks utstillinger med kostelige gjenstander fra de kongelige samlinger. Det vil bli en reise i tid og rom. </p>
    <p>Kongelige kjoler, praktfullt sølvtøy, unike fotografier og mye, mye mer. Gaver fra reiser i inn- og utland i mer enn 100 år. </p>
    <p>Dette er skatter som hver for seg er en studie verdt. Nå kan de oppleves i sammenheng i de seks utstillingene som har fått tittelen ”Den kongelige reise”. </p>
    <p>Reisen blir et vitnesbyrd om hvilken enestående posisjon kongefamilien har i Norge. Og den forteller oss at det har vært slik helt siden kong Haakon VII og dronning Maud steg i land i 1905. </p>
    <p>Det handler om Norges historie. I kriser og krig, ved statsbesøk og jubileer har kongefamilien stått støtt i begivenhetenes sentrum. Det bærer utstillingene preg av. </p>
    <p>Hele landet blir invitert med på feiringen og den kongelige reisen. I dag åpner vi hovedutstillingen her i Oslo. Den får følge av en utstilling i Bergen i mai, i Trondheim og Tromsø neste år, pluss to vandreutstillinger. Det blir Norge rundt fram til 2014. </p>
    <p>I tillegg til utstillingene skal vi feire kongeparet med festgudstjeneste i Oslo domkirke 31. mai, og folkefest på Operataket samme dag. </p>
    <p>Kjære kong Harald, kjære dronning Sonja, </p>
    <p>”Den kongelige reise” er en gave vi gir i takknemlighet. Vi er glade for at dere evner å binde oss sammen som folk. Vi er stolte over den verdige måten dere representerer Norge på i utlandet. Vi er imponert over hvor godt dere kjenner hver fjord, hvert fjell og hver bygd i deres eget land. Og vi er fortsatt rørt over kongefamiliens varme deltakelse i sorgen etter 22. juli. </p>
    <p>I tillegg vil jeg nevne et forhold. Også som foreldre har dere gått foran. Kongen og dronningen har i gjerning vist at barnas beste teller mest. Selv når valgene ikke var opplagte, og advarslene mange, har dere fulgt hjertet og tatt modige valg – slik dere selv fulgte hjertet for snart femti år siden. </p>
    <p>Kongens ja til kronprins Haakon og hans Mette Marit i 2001 vendte et historisk blad, og åpnet en dør til fremtiden. Slik ble dere kloke veivisere for et helt folk. Det takker vi dere for. </p>
    <p>Vi takker dere også for at dere har gjort ”Den kongelige reise” mulig. </p>
    <p>Flere generasjoner kongelige har lagt grunnlaget ved å ta vare på praktfulle gaver og hverdagslige ting. Dagens kongepar har skaffet oversikt over samlingene, lagt til rette for utstillingene, og velvillig lånt ut private gjenstander. Slik er dette blitt vel så mye en gave fra kongen og dronningen til folket. </p>
    <p>Ved signingsferdens begynnelse i juni 1991 sa kongen: </p>
    <p>”Vi legger ut på den forestående reisen til beste for Norge og det norske folk - en reise som for oss ikke tar slutt i neste uke, men vil vare livet ut". </p>
    <p>Vi takker dere for alle reisene som er gjort. Og ønsker dere alt godt på dem som venter. </p>
    <p>Til lykke med fødselsdagene! </p>
    <p>Som et uttrykk for utstillingene som er regjeringens gave, vil jeg overrekke kongeparet dette prakteksemplaret av boken om de kongelige samlinger. </p>
  </body>
</document>
