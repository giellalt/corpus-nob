<document xml:lang="nob" id="no_id">
  <header>
    <title>73 millioner til samhandling landet rundt - regjeringen.no</title>
    <genre code="admin"/>
    <author>
      <person firstname="" lastname="Helse- og omsorgsdepartementet" sex="unknown" born="" nationality=""/>
    </author>
    <year>2010</year>
    <publChannel>
      <publication>
        <publisher>regjeringen.no</publisher>
      </publication>
    </publChannel>
    <wordcount>365</wordcount>
    <conversion_status type="standard"/>
    <availability>
      <free/>
    </availability>
    <submitter name="" email="divvun@samediggi.no"/>
    <origFileName>http://regjeringen.no/nb/dep/hod/pressesenter/pressemeldinger/2010/73-millioner-til-samhandling-landet-rundt.html?id=609319</origFileName>
    <parallel_text location="73-miljovnna-juolluduvvo-ovttasdoaibmamii-miehta-riikka_id_609319.html" xml:lang="sme"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision: 134027 $; </version>
  </header>
  <body>
    <p>73 millioner til samhandling landet rundt - regjeringen.no</p>
    <p type="title">73 millioner til samhandling landet rundt</p>
    <p>
      <em type="italic">111 prosjekter over hele landet får totalt 73 millioner kroner til samhandling i helsevesenet. 66,7 millioner kroner blir fordelt nå, resten senere i år. – Vi er glade for at det satses på samhandling landet rundt. Dette kommer pasientene til gode, sier helse- og omsorgsminister Anne-Grete Strøm-Erichsen og kommunal- og regionalminister Liv Signe Navarsete. </em>
    </p>
    <p>
      <em type="italic">Statsminister Jens Stoltenberg og helse- og omsorgsminister Anne-Grete Strøm-Erichsen hilser på beboer på Rolvsrud sykehjem i Lørenskog. Foto: Akershus universitetssykehus. f lere bilder på Flickr. </em>
    </p>
    <p>Regjeringen etablerte i år en tilskuddsordning der kommuner kunne søke støtte til utbygging av lokalmedisinske sentre og samarbeid om helse- og omsorgstjenester.</p>
    <p>Regjeringen har satt av totalt 73 millioner kroner til samhandlingsprosjekter landet rundt. 66,7 millioner kroner blir fordelt nå. Resten blir fordelt senere i år.</p>
    <p>111 prosjekter fra nord til sør får nå støtte. Over 300 kommuner er involvert – også på tvers av fylkesgrenser.</p>
    <p>Tilskuddsordningen har vakt stort engasjement, og det har kommet inn mange søknader.</p>
    <p>– Dette viser med all tydelighet at interessen for samhandlingsreformen er stor, og at mange ser at den både er nødvendig og riktig, sier Strøm-Erichsen og Navarsete. Samhandlingsreformen skal bidra til at helsevesenet kan møte den store og gledelige økningen i levetiden i Norge. Med en langt eldre befolkning vil helsevesenet vårt settes på helt nye prøver.</p>
    <p>– Vi kan sikre et godt helsevesen for alle om vi skaper et helsevesen som forebygger sykdom, oppdager sykdom og dermed bidrar til at færre må legges inn på sykehus. Disse midlene er starten på denne satsingen. De skal forsterkes år for år og underbygges av juridiske og organisatoriske endringer for forbedringer av helsevesenet, sier helse- og omsorgsministeren og kommunal- og regionalministeren.</p>
    <p>Strøm-Erichsen og Navarsete slår fast at samhandlingsreformen både er en tillitserklæring og en utfordring til kommune-Norge.</p>
    <p>– Det er gledelig å se at kommunene tar utfordringen. Vi er sikre på at de også kommer til å vise seg tilliten verdig, sier de to statsrådene.</p>
    <p>
      <em type="italic">Statsminister Jens Stoltenberg og helse- og omsorgsminister Anne-Grete Strøm-Erichsen presenterte samhandlingssatsingen på Rolvsrudhjemmet sykehjem i Lørenskog onsdag 23. juni. </em>
    </p>
    <p>
      <em type="italic">Se video fra besøket her.  </em>
    </p>
    <p>Fylkesvis oversikt over prosjekter som får støtte.</p>
  </body>
</document>
