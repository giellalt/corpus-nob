<?xml version="1.0" encoding="UTF-8"?>
<!DOCTYPE document PUBLIC "-//UIT//DTD Corpus V1.0//EN" "http://giellatekno.uit.no/dtd/corpus.dtd">
<document id="no_id" xml:lang="nob">
  <header>
    <title>– Ájnas lávkke åvddålijguovlluj avtastallamådåstussaj  - regjeringen.no</title>
    <genre/>
    <author>
      <unknown/>
    </author>
    <year>2010</year>
    <wordcount>583</wordcount>
    <availability>
      <free/>
    </availability>
    <submitter email="divvun@samediggi.no" name=""/>
    <multilingual/>
    <origFileName>http://regjeringen.no/nb/dep/smk/pressesenter/pressemeldinger/2010/samhandling.html?id=621259</origFileName>
    <parallel_text location="ajnas-lavkke-avddalijguovlluj-avtastall.html_id=621259" xml:lang="smj"/>
    <metadata>
      <uncomplete/>
    </metadata>
    <version>XSLtemplate $Revision: 34357 $; file-specific xsl  Revision; common.xsl  $Revision$; </version>
  </header>
  <body>
    <p xml:lang="swe">Pressemelding , 18.10.2010 </p>
    <p xml:lang="kal">Nr.: 136/10 </p>
    <section>
      <p type="title">– Et viktig skritt videre for
                    samhandlingsreformen</p>
    </section>
    <p>
      <em type="italic">Regjeringen vil ta i bruk lovpålagte
                    samarbeidsavtaler mellom kommuner og sykehus, et
                    bedre finansieringssystem og mer forebygging i
                    kommunene for å skape et bedre og bærekraftig
                    helsevesen for fremtiden.</em>
    </p>
    <p>Regjeringen sender i dag tre viktige
                    helsedokumenter ut på høring:</p>
    <list>
      <p type="listitem">
                      Ny lov om kommunale helse- og
                      omsorgstjenester</p>
      <p type="listitem">
                      Ny lov om folkehelse</p>
      <p type="listitem">Grunnlaget
                      for ny nasjonal helse- og omsorgsplan</p>
    </list>
    <p>– Med de nye lovene og grunnlaget i den nye
                    helse- og omsorgsplanen går vi et viktig skritt
                    videre i arbeidet med å sette samhandlingsreformen
                    ut i livet. Gjennom samhandlingsreformen vil vi
                    skape et helsevesen som henger bedre sammen. Vi vil
                    forebygge og begrense sykdom, og gi bedre
                    helsetjenester der folk bor, sier statsminister
                    Jens Stoltenberg.</p>
    <p>Grunnlaget for samhandlingsreformen ble lagt
                    frem gjennom en stortingsmelding i juni 2009, og
                    trer i kraft 1. januar 2012.</p>
    <p>
      <em type="italic">Stoltenberg trekker frem tre viktige
                    tiltak som regjeringen nå ber om synspunkter
                    på:</em>
    </p>
    <p>1) Kommunene skal få penger til å betale for
                    pasienter som er ferdig behandlet på sykehus, slik
                    at de kan komme hjem til kommunen i stedet for å ta
                    opp plasser på sykehuset.</p>
    <p>2) Kommunene får penger til å betale en andel av
                    kostnadene for enkelte pasientgrupper som legges
                    inn på sykehus. Slik vil kommunene få mulighet til
                    å forebygge eller gi tilbud i kommunehelsetjenesten
                    fremfor at pasienter legges inn på sykehus.</p>
    <p>3) Kommunene og sykehusene får plikt til å inngå
                    avtaler, blant annet for å vurdere om det vil være
                    lønnsomt å gå sammen om å etablere nye
                    behandlingstilbud i kommunene.</p>
    <p>I ny lov om kommunale helse- og omsorgstjenester
                    foreslår regjeringen grep som forplikter kommuner
                    og sykehus til å samarbeide. Avtaler mellom
                    kommuner og sykehus skal sikre at pasienter ikke
                    legges unødvendig inn på sykehus når de kan få like
                    god eller bedre behandling i kommunen og hindre at
                    pasienter blir liggende på sykehus når de er
                    ferdigbehandlet.</p>
    <p>– Vi legger et grunnlag for mer samhandling
                    mellom kommuner og sykehus. Vi ser at mange
                    kommuner og sykehus allerede har inngått samarbeid
                    for å gi pasientene et bedre tilbud i nærmiljøet.
                    Det vil vi ha mer av, sier helse- og
                    omsorgsminister Anne-Grete Strøm-Erichsen.</p>
    <p>– Regjeringen tar nå viktige grep for å få et
                    bedre tjenestetilbud og mer ut av hver helsekrone.
                    Det er både riktig og viktig at vi bygger opp
                    helsetjenestene nærmere der vi bor.
                    Samhandlingsreformen er en desentraliseringsreform
                    og en forebyggingsreform. Forslaget til ny lov vil
                    innebære at kommunen skal bruke alle sektorer og
                    virkemidler for å fremme folkehelse. Vi er ikke i
                    tvil om at kommunene er klare for det utvidede
                    ansvaret de nå får, sier kommunal- og
                    regionalminister Liv Signe Navarsete.</p>
    <p>
      <em type="italic">Blant andre tiltak som regjeringen
                    foreslår er:</em>
    </p>
    <list>
      <p type="listitem">Kommunene får plikt til å oppnevne
                      koordinator for pasienter med behov for
                      langvarige og sammensatte tjenester.</p>
      <p type="listitem">Det skal bli enklere for pasienter å klage.
                      Det opprettes en felles klageinstans for helse-
                      og omsorgstjenestene som erstatter dagens tre
                      ulike klageordninger.</p>
      <p type="listitem">Kommunene får plikt til å kartlegge
                      helseutfordringene blant innbyggerne sine, og
                      plikt til å iverksette nødvendige tiltak for å
                      møte disse utfordringene.</p>
      <p type="listitem">Ansvar for folkehelse legges til hele
                      kommunen. I dag ligger ansvaret bare i kommunens
                      helsesektor.</p>
    </list>
    <p>Regjeringen sender i dag også grunnlaget for ny
                    Nasjonal helse- og omsorgsplan ut på høring. Planen
                    skal legges frem som en stortingsmelding våren
                    2011, som vil danne grunnlaget for helse- og
                    omsorgstjenesten i årene fremover. Regjeringen
                    legger til rette for en bred, nettbasert høring,
                    der alle kan bli hørt.</p>
    <p>
      <em type="italic">Høringen lanseres på
                    nettstedet:</em>
      <em type="italic">http://fremtidenshelsetjeneste.regjeringen.no</em>
    </p>
    <p>– Bli med og si din mening om fremtidens
                    helsetjeneste, oppfordrer helse- og
                    omsorgsministeren.</p>
  </body>
</document>
