<?xml version="1.0" encoding="UTF-8"?>
<!DOCTYPE document PUBLIC "-//UIT//DTD Corpus V1.0//EN" "http://giellatekno.uit.no/dtd/corpus.dtd">
<document id="no_id" xml:lang="nob">
  <header>
    <title>Sárdni kránsabidjamis - regjeringen.no</title>
    <genre/>
    <author>
      <unknown/>
    </author>
    <year>2012</year>
    <wordcount>565</wordcount>
    <availability>
      <free/>
    </availability>
    <submitter email="divvun@samediggi.no" name=""/>
    <origFileName>http://regjeringen.no/nb/dep/smk/aktuelt/taler_og_artikler/statsministeren/statsminister_jens_stoltenberg/2012/speech-at-the-ceremony-in-the-government.html?id=696940</origFileName>
    <parallel_text location="sardni-kransabidjamis.html_id=696940" xml:lang="sme"/>
    <parallel_text location="speech-at-memorial-ceremony.html_id=696940" xml:lang="eng"/>
    <metadata>
      <uncomplete/>
    </metadata>
    <version>XSLtemplate $Revision: 48460 $; file-specific xsl  Revision; common.xsl  $Revision$; </version>
  </header>
  <body>
    <p>Tale/artikkel  , 22.07.2012  </p>
    <p>Av: Statsminister Jens Stoltenberg </p>
    <section>
      <p type="title">Tale ved kransenedleggelse</p>
    </section>
    <section>
      <p type="title">Regjeringskvartalet,
                    Oslo, 22. juli 2012</p>
    </section>
    <p>
      <em type="italic">Deres Majesteter, </em>
      <em type="italic">Deres Kongelige Høyheter, </em>
      <em type="italic">Kjære alle sammen, </em>
    </p>
    <p>I timene og dagene etter 22. juli i fjor var vi én nasjon. Forent – Først i sjokk og fortvilelse. Så i et urokkelig forsvar av humanitet og mangfold – Vårt åpne, tillitsfulle fellesskap. </p>
    <p>Ett år etter samles vi i vissheten om at vi kan når vi må. </p>
    <p>Gjerningsmannen tok mange liv. Påførte ufattelig lidelse. </p>
    <p>Bomben og skuddene var ment å forandre Norge. Det norske folk svarte med å omfavne våre verdier. </p>
    <p>Gjerningsmannen mislyktes. Folket vant. </p>
    <p>I dag minnes vi de 77 som ble drept. Åtte av dem her i regjeringskvartalet. </p>
    <p>De som døde 22. juli i fjor søkte ingen fare. Tvert i mot. De levde slik vi ønsker å leve i Norge. Noen gikk i en gate. Andre var på jobb. Mange deltok på en ungdomsleir. </p>
    <p>Døden rammet brått og uten nåde. </p>
    <p>I ett år har barn gått den tunge veien til graven for å sørge over sin mor eller far. Fedre og mødre har grått over sin elskede sønn eller datter ved den tomme sengen. Og tusenvis av andre – søsken, besteforeldre, venner og kolleger – har følt savn og fortvilelse. </p>
    <p>Det har i sannhet vært et tungt år. </p>
    <p>Ikke en dag har gått uten at tragedien har fylt den offentlige samtalen. </p>
    <p>Ikke minst om hva som fungerte og hva som gikk feil. Det er en helt nødvendig og viktig debatt. For å lære. For å hindre at det skjer igjen. </p>
    <p>I dag skal vi minne hverandre om at kjærligheten er evig: </p>
    <p>Livets flamme er slukket. Og smerten må dere bære for alltid. Men de varme minnene kan ingen ta fra dere. </p>
    <p>En fars trygge hånd. Lydene fra et barnerom. </p>
    <p>Godhet og glede lar seg ikke viske ut. </p>
    <p>22. juli skal for all framtid knyttes til de som mistet livet. Vi skal minnes våre døde i takknemlighet. </p>
    <p>Og vi skal være der for dere som ble skadet. Dere som bærer synlige og usynlige sår. </p>
    <p>Vi har ikke glemt løftet vi ga hverandre for snart et år siden. I små og store fellesskap skal vi se dere som sliter. Som strever med å takle hverdagen. Som fortsatt sørger. </p>
    <p>Vi skal ikke glemme dere når lyset må vike for mørke i høst. Det kan være en nabo, kollega eller klassekamerat. Bank på. By på deg selv. </p>
    <p>En helt alminnelig prat kan vise vei tilbake til livsgleden. </p>
    <p>Året som har gått har lært oss hvor dyrebart livet er. Og hvor skjør livslinen er. Brått er den brutt. Da er alt for sent. </p>
    <p>Det gjelder å være takknemlig for hver gode stund vi får. </p>
    <p>Reiser vi gjør. Måltider vi deler. Samtaler og stillhet. </p>
    <p>La det være løftet vi deler i dag: </p>
    <p>La oss ære de døde ved å glede oss over livet. </p>
  </body>
</document>
