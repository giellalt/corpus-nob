<?xml version="1.0" encoding="UTF-8"?>
<!DOCTYPE document PUBLIC "-//UIT//DTD Corpus V1.0//EN" "http://giellatekno.uit.no/dtd/corpus.dtd">
<document id="no_id" xml:lang="nob">
  <header>
    <title>Suodjalusministtar gásttašii ođđa geasehangirdiid - regjeringen.no</title>
    <genre/>
    <author>
      <unknown/>
    </author>
    <year>2010</year>
    <wordcount>776</wordcount>
    <availability>
      <free/>
    </availability>
    <submitter email="divvun@samediggi.no" name=""/>
    <origFileName>http://regjeringen.no/nb/dep/fd/aktuelt/taler_artikler/ministeren/taler-og-artikler-av-forsvarsminister-gr/2010/forsvarsministeren-dopte-nye-transportfl.html?id=612453</origFileName>
    <parallel_text location="suodjalusministtar-gasttaii-oa-geasehangirdiid.html_id=612453" xml:lang="sme"/>
    <metadata>
      <uncomplete/>
    </metadata>
    <version>XSLtemplate $Revision: 34357 $; file-specific xsl  Revision; common.xsl  $Revision: 64438 $; </version>
  </header>
  <body>
    <p>Tale/artikkel  , 17.08.2010  </p>
    <p>Av: Forsvarsminister Grete Faremo </p>
    <section>
      <p type="title">Forsvarsministeren døpte nye transportfly</p>
    </section>
    <p><em type="italic">Tale ved dåp av to nye C 130 J Hercules transportfly, 17.08.2010 </em>Forsvarsminister Grete Faremo </p>
    <p>
      <em type="italic">Foto: Torgeir Haugaard, Forsvarets mediesenter </em>
    </p>
    <p>Kjære alle sammen! </p>
    <p>Det er ikke ofte vi hører flymaskiner bli beskrevet som ”legendariske”. Men om de gamle Hercules-flyene blir dette uttrykket gjerne hentet fram. Garvede flyvere i Luftforsvaret får nærmest et litt kjærlig og sentimentalt uttrykk i øynene når de snakker om de gamle flyene, som nå er satt på bakken. </p>
    <p>Det er neppe komforten som har gjort Hercules-flyet ”legendarisk”. Det er det mange med militærtjeneste som kan bekrefte. Det er nok heller de mange andre gode egenskapene, som stor lastekapasitet, lang og trofast tjeneste og innsatsen som ”stødig arbeidshest”, som har gitt opphav til det uttrykket.     Flyet har fått navnet sitt etter guden Hercules, som i den greske mytologien var kjent for sin usedvanlige styrke, mot og kløkt. Dette er også egenskaper som Hercules-flyet har. Men – mer enn 40 år i lufta er lang tid, slitasjen har vært stor og det ble for noen år siden klart at flyene måtte skiftes ut. </p>
    <p>
      <em type="italic">Foto: Torgeir Haugaard, FMS </em>
    </p>
    <p>Da regjeringen i mai 2007 foreslo å foreta en hurtiganskaffelse av nye transportfly, så var det fordi det var helt nødvendig. De gamle flyene var ved å gå ut på dato, og en full oppgradering ville ta for lang tid. Det var av grunnleggende betydning å få nye fly i lufta raskt. Fly som samtidig kunne ivareta hensynet til sikkerheten – både for de som flyr og for personell på bakken. Slike fly er viktige i en tid hvor vårt forsvar har et høyt utenlandsengasjement, men de er også viktige for Forsvaret av Norge. Transportkapasitet er avgjørende i et langstrakt land som vårt. </p>
    <p>Stortinget vedtok innkjøp av fire nye Hercules-fly i juni 2007, og anskaffelsen ble satt i gang umiddelbart. Bare litt over et år senere - i november 2008 - ankom det første flyet Gardermoen. Det neste kom i juni 2009. Og i dag har vi altså fått de to siste flyene – Siv og Nanna - på plass. </p>
    <p>Flyene har blitt levert til avtalt tid, og til avtalt pris. Vi har rett og slett fått en helt ny og komplett flåte med fly, i rekordfart og uten overskridelser. Dette er en suksesshistorie! </p>
    <p>Det er mange som har stått på for å få dette til, både i Forsvaret, i Regjeringen og i departementet. Ikke minst har vi hatt et utmerket samarbeid med Lockheed Martin, som har levert flyene, og med amerikanske myndigheter. Tusen takk til alle dere som har vært med på få dette til, uten deres innsats hadde vi ikke vært her i dag! </p>
    <p> De nye flyene har stor fleksibilitet og kan brukes i de aller fleste typer oppdrag. Noe av det viktigste er at de kan brukes i flere, og langt mer risikofylte internasjonale operasjoner, enn de gamle flyene. De kan transportere styrker og materiell til og fra – og inne i - operasjonsområder. De kan evakuere personell som blir såret i kamp eller ulykker. Og de kan gi støtte til våre spesialstyrker både i Norge og i utlandet. </p>
    <p>De nye flyene gir også økt sikkerhet, både for de som flyr og for de som er på bakken. De kan løfte mer, de kan fly om natten og de kan lande på svært provisoriske landingsplasser. Dette er viktig for at de skal kunne brukes i internasjonale operasjoner, som i Afghanistan. De kan frakte alt fra nødhjelpssendinger til militært utstyr, og de kan slippe det fra lufta. </p>
    <p>Så om komforten fortsatt er lav, så har de nye Hercules-flyene andre og mye viktigere kvaliteter enn komfort. Kvaliteter som er nødvendige blant annet for at Norge skal kunne gi det bidraget til internasjonale fredsskapende operasjoner som vi ønsker. </p>
    <p>Når det gjelder valg av navn, så registrerer jeg at vi fortsatt holder oss i mytologiens verden. De seks gamle flyene fikk navn etter norrøne guder; Odin, Tor, Balder, Brage, Ty og Frøy. De fire nye flyene er oppkalt etter gudenes koner, og har fått navnene Frigg, Idun, Siv og Nanna. Siv var regnet for å være svært vakker, mens Nanna var den mest trofaste av alle kvinner. Jeg tror kanskje trofasthet er den mest treffende av de to egenskapene når vi betrakter de nye flyene, og det er vel også den langt viktigste. </p>
    <p>Jeg er stolt over å få være gudmor for Nanna og Siv og ønsker dem begge – i likhet med Frigg og Idun – lykke til i all sin ferd. Jeg er overbevist om at de vil bli like sterke, modige, trofaste, stødige og til slutt – like legendariske – som sine forgjengere. </p>
  </body>
</document>
