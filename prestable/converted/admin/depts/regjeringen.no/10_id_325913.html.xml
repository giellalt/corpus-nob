<?xml version="1.0" encoding="UTF-8"?>
<!DOCTYPE document PUBLIC "-//UIT//DTD Corpus V1.0//EN" "http://giellatekno.uit.no/dtd/corpus.dtd">
<document id="no_id" xml:lang="nob">
  <header>
    <title>10 Utdanning - regjeringen.no</title>
    <genre/>
    <author>
      <unknown/>
    </author>
    <availability>
      <license type="standard"/>
    </availability>
    <origFileName>http://www.regjeringen.no/nb/dep/ad/dok/regpubl/stmeld/20002001/stmeld-nr-55-2000-2001-/10.html?id=325913</origFileName>
    <parallel_text location="10.html_id=458508" xml:lang="sme"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision$; </version>
  </header>
  <body>
    <p>
                Du er her: </p>
    <p>Arbeidsdepartementet</p>
    <p> &lt;
                 </p>
    <p>Dokumenter</p>
    <p>
                &lt;
                 </p>
    <p>Proposisjoner og
                meldinger</p>
    <p> &lt;
                 </p>
    <p>Meldinger
                til Stortinget</p>
    <p> &lt;
                 </p>
    <p>10 Utdanning</p>
    <p>St.meld. nr. 55 (2000-2001)</p>
    <section>
      <p type="title">Om samepolitikken</p>
    </section>
    <p>
                Bla i dokumentet: </p>
    <p>
                &lt;  9 Samiske barn og unges...</p>
    <p> | </p>
    <p>
                11 Helse- og sosialsektoren ></p>
    <p> | </p>
    <p>
                Dokumentets forside</p>
    <section>
      <p type="title">10 Utdanning</p>
    </section>
    <p>Skolen spiller en viktig rolle i
                        arbeidet med å styrke og utvikle samisk kultur
                        og samfunnsliv. Gjennom en opplæring bygget på
                        samisk språk og kultur, vil samiske elever få
                        en sikker forankring i det samiske samfunnet,
                        og utvikle en positiv kulturell identitet.</p>
    <p>Skolen i samiske områder er en
                        del av fellesskolen, og gir samiske elever del
                        i det felles kunnskapsgrunnlaget som gjelder
                        for alle norske elever. Regjeringens mål er å
                        videreutvikle en flerkulturell forståelse, og
                        bidra til positive holdninger og kunnskaper som
                        kommer de samiske lokalsamfunnene, så vel som
                        det norske samfunnet, til gode.</p>
    <p>Utdanning for samer med
                        utgangspunkt i samisk språk og kultur er en
                        viktig forutsetning for levedyktige samiske
                        samfunn. Samenes innflytelse på innholdet i
                        skolen er et viktig redskap i bevaring og
                        utvikling av samisk språk, kultur og
                        samfunnsliv. Sametinget har derfor et ansvar
                        for skolens rolle i utviklingen av samiske
                        lokalsamfunn og samisk identitet hos samiske
                        barn og unge.</p>
    <p>Det samiske samfunnet er også en
                        del av det norske storsamfunnet. Utgangspunktet
                        for opplæringen for samiske elever skal være
                        reelt likeverd. Derfor er det viktig at
                        opplæringen for samiske elever skjer innenfor
                        rammen av fellesskolen. Funksjonell
                        tospråklighet og tokulturell kompetanse er en
                        forutsetning for samers aktive deltakelse i
                        samfunnet. For den samiske eleven er det viktig
                        at elevens utdanning foregår under slike
                        betingelser at det på et kollektivt grunnlag
                        ikke kan stilles spørsmål om elevens
                        kvalifikasjoner i det norske samfunnet.</p>
    <section>
      <p type="title">10.1 Sametingets syn på organiseringen
                        av utdanningssektoren</p>
    </section>
    <p>Sametinget, Samisk utdanningsråd
                        og Samisk språkråd har utarbeidet en rapport om
                        «Organisering av Sametingets arbeid med språk-
                        og opplæringssaker». Arbeidsutvalget som har
                        avgitt rapporten, foreslår å overføre oppgaver
                        til Sametinget utover dem som følger av
                        bestemmelsene i opplæringsloven. Til
                        Sametingets plenumssamling i juni 2000 hadde
                        Sametingsrådet en utdanningspolitisk
                        redegjørelse. Disse dokumentene presenterer
                        Sametingets syn på hvilken rolle Sametinget bør
                        ha i forhold til utdanning i tillegg til de
                        oppgavene Sametinget får gjennom
                        opplæringsloven.</p>
    <section>
      <p type="title">10.2 Det rettslige
                        grunnlaget</p>
    </section>
    <p>Norsk lovgivning, som alltid har
                        vært gjenstand for revisjoner etter endrede
                        behov i samfunnet, gir grunnlag for å bygge opp
                        en kulturbevarende og utviklende opplæring for
                        den samiske befolkningen. Internasjonale
                        konvensjoner, anbefalinger og erklæringer
                        fastsetter verdenssamfunnets minimumsnormer for
                        urfolks rettigheter. Med sine generelle
                        bestemmelser og fleksibilitet inspirerer disse
                        internasjonale dokumentene også til en levende
                        debatt i samfunnet om samiske spørsmål (jf. kap
                        3).</p>
    <p>Det norske skoleverket er
                        regulert av en rekke lover og forskrifter. De
                        fleste tiltakene overfor den samiske
                        befolkningen iverksettes innenfor rammene av
                        den ordinære lovgivningen. På noen områder har
                        det vært nødvendig med spesielle bestemmelser
                        for å imøtekomme behov i den samiske
                        befolkningen.</p>
    <section>
      <p type="title">10.2.1 Ny opplæringslov</p>
    </section>
    <p>Lov om grunnskolen og den
                        vidaregåande opplæringa (Opplæringslova) trådte
                        i kraft 1. august 1999 sammen med
                        forskriftene til loven.</p>
    <p>Betegnelsen same, samisk og
                        samisk distrikt blir definert i
                        Opplæringsloven. Rettighetsbestemmelsene, som i
                        loven er knyttet til disse betegnelsene, er
                        dermed blitt mer presise.</p>
    <p>Alle elever i grunnskolen i
                        samisk distrikt har rett til opplæring i og på
                        samisk. Den individuelle retten til opplæring i
                        samisk gjelder nå for samiske elever, både i
                        grunnskolen og i videregående opplæring i hele
                        landet. I samisk distrikt kan kommunen gi
                        forskift om at alle i grunnskolealder skal ha
                        opplæring i samisk språk.</p>
    <p>Utenfor samisk distrikt har
                        minst ti elever som ønsker opplæring i og på
                        samisk i en kommune, rett til slik opplæring så
                        lenge det er minst seks elever (samer og ikke
                        samer) igjen i gruppa. Kommunene kan gi
                        opplæring i samisk til mindre grupper, men er
                        ikke pålagt å gjøre det i følge
                        opplæringsloven.</p>
    <p>Sametinget har fått myndighet
                        til å fastsette det samiske innholdet i de
                        nasjonale læreplanene, læreplaner i samiske
                        språkfag, og i de spesielt samiske fagene i
                        videregående opplæring (doudji og reindrift).
                        For å sikre Sametinget reell innflytelse, også
                        over opplæringen i de øvrige fagene for elever
                        som får opplæring etter særskilt samisk
                        læreplan, har Sametinget fått ansvar for
                        utarbeidelse av planene, mens Kirke-,
                        utdannings og forskningsdepartementet beholder
                        sin myndighet til å fastsette planene. Denne
                        rollefordelingen gir et godt utgangspunkt for
                        et nært samarbeid i utarbeidelsesprosessen.</p>
    <section>
      <p type="title">10.3 Økonomiske, administrative og
                        pedagogiske tiltak</p>
    </section>
    <p>Opplæringstilbudet for samer
                        administreres og iverksettes gjennom det
                        ordinære utdanningssystemet. På noen områder er
                        det likevel nødvendig å sette inn spesielle
                        tiltak i form av administrative enheter,
                        institusjoner, drift av bygninger og
                        tilskuddsordninger.</p>
    <p>De overordnede målene for
                        opplæringen framgår av læreplan for
                        grunnskolen, videregående opplæring og
                        voksenopplæring – generell del. Her omtales
                        samisk språk og kultur som en del av den
                        «felles arv som det er et særlig ansvar for
                        Norge og Norden å hegne om. Denne arven må gis
                        rom for videre utvikling i skoler med samiske
                        elever, slik at den styrker samisk identitet og
                        vår felles kunnskap om samisk kultur» (L97,
                        s .19).</p>
    <p>En skole med forankring i samisk
                        språk og kultur er et viktig virkemiddel i
                        arbeidet med å styrke samisk identitet.
                        Opplæringen for samiske elever skal ha et
                        innhold og en kvalitet som gir grunnleggende
                        kunnskaper og bidrar til å levendegjøre den
                        samiske kulturarven, slik at elevene skal bli
                        inspirert til å delta i det lokale kulturlivet
                        som aktive medlemmer av det samiske og det
                        norske samfunnet.</p>
    <p>Samene er en del av Norges
                        befolkning. Kunnskaper om samisk historie og
                        kultur vil være av stor betydning for å utvikle
                        positive holdninger til den samiske
                        folkegruppen. Læreplanverket for den 10-årige
                        grunnskolen (L97) legger vekt på at alle elever
                        i norsk skole skal opparbeide grunnleggende
                        kunnskap om ulike sider ved samisk språk,
                        kultur og samfunnsliv.</p>
    <section>
      <p type="title">10.3.1 Sametingets
                        opplæringsavdeling</p>
    </section>
    <p>For å gi Sametinget
                        administrativ kapasitet og pedagogisk
                        kompetanse til de nye oppgavene, i henhold til
                        Opplæringsloven, overførte departementet det
                        tidligere Samisk utdanningsråds sekretariat til
                        Sametinget i januar 2000. Med denne
                        overføringen overtok også Sametinget ansvaret
                        for sekretariatets oppgaver i forhold til
                        samisk utdanning.</p>
    <section>
      <p type="title">10.3.2 Utvikling av samiske
                        læremidler</p>
    </section>
    <p>Samisk utdanningsråd (nå
                        Opplæringsavdelingen i Sametinget) fikk en
                        betydelig styrking av 98-budsjettet for
                        læremiddelproduksjonen. Dette nivået er holdt
                        siden for den samlede læremiddelutviklingen for
                        barnehager, grunnskole, videregående skole og
                        for spesialpedagogiske formål. Det er etablert
                        et nordisk samarbeid for å utarbeide programmer
                        for læremiddelutvikling, og et videre
                        internasjonalt samarbeid om
                        utviklingsarbeidet.</p>
    <p>Som et ledd i den nasjonale
                        satsingen på IKT i utdanningen forsterkes
                        arbeidet med utvikling av digitale læremidler
                        også på samisk. Med finansiering fra
                        Læringssenteret går det nå egne prosjekter for
                        utvikling av nettbasert fjernundervisning i
                        nordsamisk og sørsamisk. Se kap. 10.6.3 om
                        tilsvarende satsing for lulesamisk.</p>
    <section>
      <p type="title">10.3.3 Nye spesialpedagogiske
                        tiltak</p>
    </section>
    <p>Fra august 2000 ble det satt i
                        gang en del tiltak for å styrke samisk
                        spesialpedagogikk. Det gjelder administrasjonen
                        ved Opplæringsavdelingen i Sametinget,
                        kompetanseheving i skolen og styrking av Samisk
                        høgskole.</p>
    <p>Et prosjekt for
                        kartleggingsprøver i leseferdighet på samisk
                        vil bli sluttført i 2001. Da vil det foreligge
                        prøver med veiledningsmateriell for 2., 3., 5.,
                        7. og 9. klasse.</p>
    <section>
      <p type="title">10.4 Grunnskolen</p>
    </section>
    <section>
      <p type="title">10.4.1 Innføringen av Det samiske
                        læreplanverket for den 10-årige grunnskolen
                        (L97S)</p>
    </section>
    <p>Det Samiske læreplanverket for
                        den 10- årige grunnskolen er omtalt i St.meld.
                        nr. 18 (1997–98)) Tillegg til St.meld.
                        nr. 41 (1996–97) Om norsk samepolitikk,
                        pkt. 9.4.1. Som en del av arbeidet med
                        innføringen av læreplanverket, ble det
                        utarbeidet planer for etterutdanning og
                        veiledninger knyttet til L97 Samisk. Fag som
                        det er utarbeidet egne læreplaner for i L97
                        Samisk ble prioritert. I andre fag tok arbeidet
                        med kompetanseutvikling utgangspunkt i planer
                        for etterutdanning og veiledninger knyttet til
                        L97.</p>
    <p>Dessuten er det utarbeidet en
                        veiledning i det lokale arbeidet med L97 Samisk
                        – Fellesskap og tilpasning. Dette heftet vil
                        foreligge fra Læringssenteret første halvår i
                        2001.</p>
    <p>Samisk høgskole har fått i
                        oppdrag å evaluere innføringen av L97 samisk.
                        Rapportene vil foreligge i perioden desember
                        2001 – juni 2003. Prosjektet legger vekt på å
                        belyse samenes situasjon som
                        minoritetsbefolkning.</p>
    <section>
      <p type="title">10.4.2 Grunnskoletiltak i det
                        sørsamiske området</p>
    </section>
    <p>De sørsamiske gruppene bor
                        spredt over et stort geografisk område (jf.
                        kap. 6). For å ivareta språkets og
                        kulturens egenart, er det opprettet to
                        internatskoler. Sameskolen i Snåsa er en
                        kommunal internatskole, som er 100 pst.
                        statsfinansiert. Sameskolen for Midt-Norge i
                        Hattfjelldal er en statlig eid
                        internatskole.</p>
    <p>Det pågår nå et arbeid med
                        målsetting om å lage et helhetlig
                        opplæringsopplegg for sørsamiske elever ved
                        hjemstedsskolene basert på alternative metoder.
                        Kirke-, utdannings- og forskningsdepartementet
                        regner med at prosjektet kan fullføres i løpet
                        av skoleåret 2002/2003.</p>
    <p>Etter en utbygging og renovering
                        ved Sameskolen i Snåsa, ble 1–10 skolen tatt i
                        bruk i januar 2001. Internatdelen vil stå
                        ferdig renovert ved skolestart høsten 2001. Se
                        Kap. 10.6.3 om satsing i det lulesamiske
                        området.</p>
    <section>
      <p type="title">Boks 10.18 Internatskole i
                          Troms</p>
    </section>
    <p>Sameskolen i Målselv i Troms
                          er en kommunal internatskole hvor drifts- og
                          investeringsutgiftene dekkes av staten. Ny
                          skolebygning med internat ble tatt i bruk ved
                          skolestart 1997/98.</p>
    <section>
      <p type="title">10.5 Den videregående
                        opplæringen</p>
    </section>
    <section>
      <p type="title">10.5.1 Språktiltak i videregående
                        opplæring</p>
    </section>
    <p>Det gis tilskudd til ekstra
                        språkopplæring i samisk for elever og lærlinger
                        i videregående opplæring. Tilskuddet gis for
                        samiske elever/lærlinger som får undervisning i
                        samisk ved andre enn de samiske videregående
                        skolene.</p>
    <section>
      <p type="title">10.5.2 Om innholdet i videregående
                        opplæring</p>
    </section>
    <p>Kirke-, utdannings- og
                        forskningsdepartementet har godkjent reindrift
                        som nytt lærefag. Sametinget, departementet og
                        partene i arbeidslivet er nå i ferd med
                        forarbeidet for å iverksette vedtaket.</p>
    <p>Det er opprettet et eget
                        opplæringsråd for faget duodji. Rådet er
                        rådgivende organ innenfor sitt faglige
                        virkefelt overfor Kirke-, utdannings- og
                        forskningsdepartementet.</p>
    <p>I løpet av år 2000 kom det tre
                        evalueringsrapporter:</p>
    <list>
      <p type="listitem">Samisk videregående
                            opplæring – rettigheter og innhold (Nordisk
                            samisk institutt)</p>
      <p type="listitem">Samisk videregående
                            opplæring under reform 94 (NIBR)</p>
      <p type="listitem">sammendraget Evaluering av
                            samisk videregående opplæring under Reform
                            94 laget av AGENDA.</p>
    </list>
    <p>Departementet har sendt
                        evalueringsrapportene til Læringssenteret for
                        videre behandling.</p>
    <section>
      <p type="title">10.5.3
                        Støttepunktfunksjoner</p>
    </section>
    <section>
      <p type="title">I
                        Finnmark</p>
    </section>
    <p>Ved de fylkeskommunale
                        videregående skolene i Finnmark, får alle
                        elever som velger det, opplæring i samisk.</p>
    <p>Samisk videregående skole i
                        Karasjok og Samisk videregående skole og
                        reindriftskole i Kautokeino er statlige skoler
                        som gir opplæring på videregående nivå.</p>
    <p>Kirke-, utdannings- og
                        forskningsdepartementet vil vurdere tiltak for
                        å styrke disse skolenes framtid. I dette
                        arbeidet må en ha oppmerksomhet rettet både mot
                        skolenes organisatoriske tilhørighet og
                        samarbeidsforhold. En hovedmålsetting bør være
                        å opprettholde og utvikle skolenes faglige
                        kompetanse og å sikre en akseptabel
                        ressursutnyttelse over tid.</p>
    <section>
      <p type="title">Utenfor Finnmark</p>
    </section>
    <p>For å ivareta fjernundervisning
                        i lulesamisk område, har Kirke-, utdannings- og
                        forskningsdepartementet de senere årene satset
                        betydelig på stiftelsen Árran og grunnskolen i
                        Musken i Tysfjord kommune. Hensikten er å
                        styrke det pedagogiske utviklingsarbeidet med
                        fjernundervisning i lulesamisk språk og kultur.
                        I grunnskolen i Tysfjord er det for eksempel nå
                        opprettet egne klasser for opplæring i og på
                        samisk, i hht. opplæringslovens § 6-2,
                        andre ledd.</p>
    <p>I Troms skal Nordreisa
                        videregående skole stå for fjernundervisning i
                        samisk fra skoleåret 2001/2002. I Nordland er
                        det to skoler som har ansvaret for samisk i
                        videregående opplæring. Hamarøy videregående
                        skole har ansvar for lulesamisk og Mosjøen
                        videregående har ansvar for tilbudet i
                        sørsamisk. Grong videregående skole koordinerer
                        all samisk opplæring ved de videregående
                        skolene i Nord-Trøndelag. I Sør-Trøndelag har
                        Røros og Oppdal videregående skoler opplæring i
                        samisk. En gruppe lokaltilknyttede
                        ressurspersoner har i 2001 orientert Kirke-,
                        utdannings- og forskningsdepartementet om at de
                        vil bidra med en plan for forbedringer av
                        tilbudet i videregående opplæring for
                        lulesamisk ungdom. Departementet ser positivt
                        på dette initiativet, som kan gi et verdifullt
                        supplement til de nevnte rapportene om samisk
                        videregående opplæring, jf. kap. 10.6.2.</p>
    <section>
      <p type="title">10.6 Høyere utdanning</p>
    </section>
    <p>Samisk utdanning og forskning
                        har en nøkkelfunksjon i å bevare og
                        videreutvikle samisk kultur, språk og
                        tradisjoner, og for å bidra til en bærekraftig
                        utvikling.</p>
    <p>Regjeringen mener at det er
                        behov for å se sa-misk høyere utdanning og
                        forskning i sammenheng.</p>
    <p>Nergård-utvalgets innstilling,
                        NOU 2000: 3 Sa-misk lærerutdanning –
                        mellom ulike kunnskapstradisjoner, foreslår en
                        rekke tiltak, blant annet når det gjelder
                        organiseringen av, og innholdet i, samisk
                        lærerutdanning. Nergård-utvalget og
                        Mjøs-utvalget (NOU 2000: 14 Frihet med
                        ansvar) foreslår begge at Samisk høgskole får
                        status som vitenskapelig høgskole, der man har
                        både samisk forskning og høyere utdanning.</p>
    <p>Kirke-, utdannings- og
                        forskingsdepartementet vil vurdere forslagene i
                        NOU 2000: 3 i et eget kapittel i
                        lærerutdanningsmeldingen i 2002, jf. St.meld.
                        nr. 27 (2000–2001) Gjør din plikt – krev
                        din rett.</p>
    <p>Det er likevel også behov for å
                        se utvalgenes forslag i et helhetlig
                        perspektiv. Regjeringen varslet en bred
                        gjennomgang av samisk utdanning og forskning i
                        St.meld. nr. 27 (2000–2001).</p>
    <p>Regjeringen ønsker, i tråd med
                        Stortingets innstilling, å foreta en bred
                        gjennomgang av samisk utdanning og forskning,
                        både ved Samisk høyskole og ved andre
                        institusjoner på ulike nivåer. Kirke-,
                        utdannings- og forskningsdepartementet vil
                        komme nærmere tilbake til Stortinget med dette
                        i en egnet form.</p>
    <p>Behovet for en slik gjennomgang
                        må også sees i lys av at Nordisk Samisk
                        Institutt og Samisk høgskole er i gang med å
                        formalisere sitt samarbeid.</p>
    <section>
      <p type="title">10.6.1 Samisk høgskole</p>
    </section>
    <p>Samisk høgskole ble etablert i
                        1989 for å ivareta det samiske samfunnets
                        utvikling og behov for kompetanse og forskning.
                        Samisk utdanning og forskning er høgskolens
                        særegne faglige profil og skolens hovedspråk er
                        samisk. Høgskolen har kontinuerlig i gang et
                        vitenskapelig og faglig utviklingsarbeid av
                        høyere utdanningstilbud på samisk. I dette
                        arbeidet inngår det en løpende utvikling av det
                        samiske innholdet, urfolksperspektivet og det
                        samiskspråklige begrepsapparatet som innpasses
                        i fagene og utdanningstilbudene. All utdanning
                        er rettet mot behovene i det samiske samfunnet
                        og omgivelsene. Høgskolens oppgave er å utvikle
                        nasjonal spisskompetanse innen samisk høyere
                        utdanning og drive forskning som fremmer
                        utviklingen av høgskolens egne fag og
                        utdanninger, og som tjener utviklingen av
                        samisk nærings- og kulturliv og de
                        vitenskapsbaserte behovene i samfunnet.</p>
    <p>Utdanningstilbudet ved Samisk
                        høgskole er det sentrale virkemiddelet for å
                        sikre godt kvalifisert personell til barnehager
                        og skoleverk i de samiske områdene.
                        Utdanningstilbudet har basis i samisk kultur,
                        bl.a. ved at undervisningen foregår på samisk.
                        Utdanningen gir samme kvalifikasjon som norsk
                        lærerutdanning. Oppgaven til samiske lærere er
                        blant annet å føre tradisjonell samisk viten og
                        kunnskap videre til kommende generasjoner,
                        samtidig som de er med på å utvikle ny viten og
                        kunnskap.</p>
    <p>Høgskolens hovedoppgave er
                        lærerutdanning. For å øke rekrutteringen, er
                        det en utfordring å gjøre lærerutdanningen mer
                        fleksibel og attraktiv for søkerne. Et aktuelt
                        tiltak er å gi desentraliserte tilbud.
                        Høgskolen er også i ferd med å organisere
                        lærerutdanningstilbudet som fjernundervisning.
                        For å effektivisere ressursbruken ved
                        institusjonen, er høgskolen i ferd med å legge
                        til rette for prosjekt og temaorganisert
                        undervisning på tvers av førskole- og
                        allmennlærerutdanningen der opplæringa er lagt
                        i bolker. Kirke-, utdannings- og
                        forskningsdepartementet har i en 4-års periode
                        støttet høgskolen særskilt for å styrke
                        fagpersonalets IKT-kompetanse. Hensikten er
                        blant annet å utvide lærerutdanningens
                        arbeidsmåter, for eksempel ved å legge til
                        rette for mer egenaktivitet hos studentene. Det
                        vil bli lagt vekt på at lærerutdanningstilbudet
                        ved Samisk høgskole blir fleksibelt og
                        attraktivt for flere studenter.</p>
    <p>Samisk høgskole har, med sin
                        status som den eneste samiskspråklige høyere
                        utdanningsinstitusjonen, et særlig
                        samfunnsansvar for aktivt å bevare og utvikle
                        det samiske språket, jf. høgskolens
                        strategiplan 1999–2005. Samisk språk anvendes i
                        den daglige virksomheten, undervisningen og
                        FOU-arbeidet. Høgskolen har samisk språk som et
                        studiefag på grunnfags- og mellomfagsnivå.
                        Samisk grunnfag tilbys årlig, mens mellomfaget
                        tilbys år om annet. I tillegg har høgskolen
                        studietilbud, med forskningsbasert
                        undervisning, i samisk semesteremne og samisk
                        begynneropplæring for voksne.</p>
    <p>Høgskolen har også utviklet
                        videreutdanningstilbud og andre
                        utdanningstilbud spesielt tilpasset det samiske
                        samfunnet. Høgskolen har studietilbud på
                        grunnfagsnivå i tospråklighetspedagogikk,
                        flerkulturell forståelse, duodji,
                        spesialpedagogikk, joik og fortellerkunst og
                        praktisk-pedagogisk utdanning for duodji og
                        kunstutøvere. Tilgang på faglige og økonomiske
                        ressurser og studentgrunnlag avgjør om de ulike
                        studiene kan tilbys årlig. Enkelte
                        utdanningstilbud tilbys også som
                        desentraliserte tilbud.</p>
    <p>Ordningen med realkompetanse ved
                        opptak til høyere utdanning, vil også kunne
                        gjøre det mer aktuelt for nye studentgrupper å
                        studere ved Samisk høgskole. Det blir viktig
                        for høgskolen å arbeide for å nå denne
                        målgruppen. Høgskolen rekrutterer også
                        studenter fra Sverige, Finland og Russland.</p>
    <p>Høgskolen har siden 2000 tilbudt
                        2-årig journalistutdanning på deltid over 3 år.
                        Dette tilbudet rekrutterte svært godt. Fra
                        høsten 2000 er det også etablert et
                        spesialpedagogisk tyngdepunkt for samiske
                        brukere. Senteret skal bygges opp til tre
                        årsverk i 2003, og skal administreres av styret
                        for Statlig spesialpedagogisk støttesystem.</p>
    <p>Samisk høgskole rekrutterer i
                        utgangspunktet samiskspråklige til sine
                        studietilbud. Samtidig er det klart at det er
                        et meget stort antall samer/samiskættede, som
                        ikke behersker samisk verken muntlig eller
                        skriftlig. Dette stiller høgskolen, og andre
                        utdanningsinstitusjoner, overfor spesielle
                        ut-fordringer når det gjelder rekruttering.
                        Dette er noe som bør vies stor oppmerksomhet.
                        En eventuell omlegging av
                        rekrutteringspolitikken vil innebære en stor
                        prinsipiell endring. Det dreier seg om helt
                        grunnleggende forhold – nemlig
                        ikke-samiskspråklige samers rett og mulighet
                        til å få tilbud som gir dem adgang til det
                        viktige samiske kulturfellesskapet som finnes
                        innen forskning og høyere utdanning.</p>
    <p>Kirke-, utdannings- og
                        forskningsdepartementet har mottatt planer om
                        et nytt bygg for Samisk høgskole, som i tillegg
                        skal romme Nordisk Samisk Institutt, Samisk
                        arkiv og Navnekonsulenttjenesten for samiske og
                        finske stedsnavn. Det er også ønske om at
                        samisk spesialpedagogisk tyngdepunkt innen det
                        statlige pedagogiske støttesystemet, og
                        kompetansesenteret for urfolks rettigheter,
                        skal gis plass i dette fellesbygget. En
                        samlokalisering av de ulike institusjonenes
                        faglige arbeid, samiskspråklige oppgaver og
                        vitenskapelige virksomhet, vil trolig styrke og
                        effektivisere miljøet. Det vil være naturlig at
                        et slikt fellesbygg plasseres på
                        prioritetslisten over bygg i universitets- og
                        høgskolesektoren. Dette er en av de mange
                        virksomhetene som må prioriteres og det må
                        vurderes i hvert enkelt års budsjett hvor høy
                        prioritering dette bygget vil få.</p>
    <section>
      <p type="title">10.6.2 Universitetet i
                        Tromsø</p>
    </section>
    <p>Universitetet i Tromsø har et
                        særskilt ansvar for forskning, utdanning og
                        formidling med særlig relevans for Nord-Norge,
                        herunder det samiske feltet. Her er det
                        undervisning på en rekke fagområder opp til
                        hovedfagsnivå, og forskningsaktivitet på disse
                        områdene. Det er etablert et Senter for samiske
                        studier som blant annet skal bidra til økt
                        forskning og undervisning om samiske forhold
                        ved universitetet, styrket rekruttering til
                        slik forskning samt informasjon og kontakt
                        vedrørende samiske forhold nasjonalt og
                        internasjonalt.</p>
    <section>
      <p type="title">10.6.3 Andre
                        utdanningstilbud</p>
    </section>
    <p>Reindriftsundervisningen ved
                        Norges landbrukshøgskole blir gitt som et
                        2-vekttalls frivillig kurs i reindrift. Omlag
                        600 studenter har gjennomført kurset. Det er et
                        mål å gjøre studentene kjent med næringen slik
                        at de senere kan se denne i sammenheng med sine
                        ulike engasjementer innen naturforvaltning.
                        Kurset har generert mange spesialoppgaver og
                        hovedoppgaver innen reindrift.</p>
    <p>Høgskolen i Nord-Trøndelag ble i
                        1987 tildelt hovedansvar for sørsamisk språk og
                        kultur. Høgskolen i Bodø gir tilbud i
                        lulesamisk språk og kultur/samfunnsfag.
                        Tilbudene ved de to høgskolene er avhengige av
                        at det melder seg nok søkere, og de blir ikke
                        gitt årlig. Søkergrunnlaget tilsier ikke at det
                        blir utviklet en egen lærerutdanning i
                        sørsamisk og lulesamisk etter tilsvarende
                        modell som ved Samisk høgskole ved høgskolene i
                        Bodø og Nord-Trøndelag.</p>
    <p>Høgskolene i Finnmark har også
                        tilbud som tar utgangspunkt i det samiske
                        perspektivet, blant annet
                        sykepleierutdanning.</p>
    <section>
      <p type="title">10.6.4 Rekruttering til høyere
                        utdanning og etterutdanning</p>
    </section>
    <p>En viktig forutsetning for et
                        sterkt og bærekraftig samisk samfunn er at det
                        samiske folk besitter kompetanse på flest mulig
                        samfunnsområder. Det har over tid vært lagt
                        vekt på særskilte tiltak for å bedre
                        rekrutteringen av samiske søkere til høyere
                        utdanning.</p>
    <section>
      <p type="title">Kvoteordninger</p>
    </section>
    <p>Ved høgskole- og
                        universitetsutdanninger er det fastsatt
                        særskilt kvoteordning for samiske søkere. Ved
                        sykepleierutdanningen ved Høgskolen i Finnmark,
                        er inntil 10 pst. av plassene i regional kvote
                        forbeholdt samiske søkere. Ved Universitetet i
                        Bergen, medisinstudiet, er inntil 2
                        studieplasser for samisktalende. Ved
                        Universitetet i Tromsø har de fleste
                        utdanninger i det samordna opptaket kvoter av
                        ulik størrelse. I det samordna opptaket er det
                        også kvoter for samiske søkere ved
                        veterinærstudiet ved Norges veterinærhøgskole,
                        medieteknikk ved høgskolene i Lillehammer og
                        Stavanger og ortopediigeniør, reseptas og
                        tannteknikk ved Høgskolen i Oslo.</p>
    <section>
      <p type="title">Studiepermisjon med lønn</p>
    </section>
    <p>Siden 1979 har det vært gitt
                        tilskudd til kommuner i Nordland, Troms og
                        Finnmark som har gitt lærere permisjon med lønn
                        for å ta videreutdanning i samisk.
                        Forutsetningen er at læreren forplikter seg til
                        å undervise i språkblandingsdistrikt. Denne
                        bindingstiden ble endret fra 5 til 2 år i 1998.
                        For årene 1998- 2000 ble det i Nordland, Troms
                        og Finnmark innvilget studiepermisjoner med
                        lønn tilsvarende 12 helårsstudier. Fra 2002 vil
                        Statens utdanningskontor i Nord-Trøndelag få to
                        tilsvarende studiehjemler per år. Disse skal
                        tildeles lærere for videreutdanning i
                        sørsamisk, med bindingstid ved skoler der det
                        gis opplæring i sørsamisk.</p>
    <section>
      <p type="title">Nedskrivning av studielån</p>
    </section>
    <p>Lånetakere i Statens lånekasse
                        for utdanning som bor og arbeider i Finnmark,
                        eller i en av de syv virkemiddelkommunene i
                        Nord-Troms, får nedskrevet lånet sitt med 10
                        pst. av opprinnelig lånebeløp, maksimalt kr
                        16 500 for hvert år de har opphold og
                        arbeid i virkeområdet.</p>
    <section>
      <p type="title">Stipend</p>
    </section>
    <p>Utdanningsstøtte gis i samsvar
                        med lov om utdanningsstøtte til elever og
                        studenter. Det gis særskilte stipender til
                        borteboende elever i videregående opplæring fra
                        Nord- Troms og Finnmark. Sametinget har en
                        stipendordning for alle elever som har samisk
                        som fag i videregående skole. Antall elever er
                        økende fra år til år.</p>
    <section>
      <p type="title">10.7 Samisk forskning</p>
    </section>
    <section>
      <p type="title">10.7.1 Status og
                        strategier</p>
    </section>
    <p>Forskning innen humaniora og
                        samfunnsvitenskap har tradisjonelt vært, og er
                        fortsatt, dominerende innen samisk forskning.
                        Det er fortsatt også behov for rettsforskning
                        om samiske sedvaner og om relasjonen mellom
                        statssamfunnet og samene opp gjennom tiden. Det
                        er viktig å få kartlagt og dokumentert
                        samefolkets tradisjonelle kunnskaper om natur,
                        økologi og bruksformer i samiske områder.
                        Forskningen bør også ha fokus mot å frambringe
                        kunnskap om dagens situasjon. Den bør rettes
                        mot samiske samfunnsforhold, forholdet mellom
                        storsamfunnet og det samiske samfunnet, ivareta
                        kjønnsperspektivet og bringe fram mer kunnskap
                        om kvinners situasjon i samfunnet. Kirke-,
                        utdannings- og forskningsdepartementet ønsker
                        ikke at deres forskningsrådsmidler knyttes til
                        spesifikke føringer, men at disse midlene går
                        til grunnforskning på bredt grunnlag.</p>
    <p>Det samiske forskningsmiljøet er
                        lite og sårbart. Det er behov for å rekruttere
                        flere samer til den samiske forskningen, for
                        videre oppbygging av kompetanse og for
                        kommunikasjon mellom forskere på feltet. Høy
                        samisk kompetanse innenfor ulike fagområder er
                        av avgjørende betydning for å sikre samisk
                        språk, kultur og samfunnsliv for fremtiden. Det
                        er også viktig at det samiske språket brukes
                        mer i forskning og forskningsformidling.
                        Terminologiutvikling innen de ulike disiplinene
                        står her sentralt.</p>
    <p>Den samiske forskningen foregår
                        særlig ved Universitetet i Tromsø, Samisk
                        høgskole og Nordisk Samisk Institutt, og disse
                        har også etablert et nettverk for
                        urfolksforskning. Høgskolen i Nord-Trøndelag
                        har et særskilt ansvar for sørsamisk språk og
                        kultur. Høgskolen i Bodø har ansvar for
                        lulesamisk. Reindriftens Utviklingsfond (RUF)
                        får bevilget 5 mill. kroner til forskning og
                        forskningsformidling over årlig
                        reindriftsavtale mellom staten og Norges
                        Reindriftsamers Landsforbund. Det vises også
                        til forskningsarbeid initiert av Arktisk råd,
                        jf. kap. 16.</p>
    <p>I St.meld. nr. 36 (1992–93)
                        Forskning for fellesskapet, ble Norges
                        Forskningsråd og Sametinget bedt om å «vurdere
                        hvordan man skal gå fram for å skaffe den
                        nødvendige kompetanse innen samisk forskning»
                        og «peke ut hvilke områder de mener bør
                        prioriteres». St.meld. nr. 52 (1992–93) Om
                        norsk samepolitikk, gjentok oppfordringen med
                        følgende tilføyelse: «Det bør gjøres en
                        prinsipiell vurdering av samisk forskning og
                        hvordan Norges Forskningsråd best kan ivareta
                        samiske interesser». Sametingets del av
                        utredningsarbeidet ble ferdig i 1996 og
                        konsentrerte seg om rammevilkår for og
                        organisering av samisk forskning.
                        Forskningsrådets utredning forelå i 1998 og
                        beskriver hovedtrekk og behov bl.a. om
                        kunnskapstilfang, rekruttering og faglige
                        nettverk.</p>
    <p>St.meld. nr. 39 (1998–99)
                        Forskning ved et tidsskille, legger vekt på
                        behovet for videre oppbygging av kompetanse
                        innenfor samisk forskning. Det understrekes at
                        institusjonene selv må ta aktivt ansvar for
                        rekruttering til feltet. Likeledes oppfordres
                        Norges forskningsråd til å se på hvordan
                        rekrutteringen til samisk forskning kan
                        forbedres. I meldingen sies det også at
                        Forskningsrådet bør ta initiativ innenfor
                        samisk forskning på alle sine områder, og at
                        Forskningsrådet bør være bevisst på at samiske
                        interesser og kompetanse er representert i
                        rådets organer.</p>
    <p>Sametinget mener at det er behov
                        for en samisk forskningspolitikk og
                        forskningspolitiske styringsorganer som kan
                        ivareta det samiske samfunnets behov for og
                        innflytelse på samisk forskning. Tingets
                        målsetting er at det etableres et nordisk
                        samisk forskningsråd som omfatter hele det
                        samiske bosettingsområdet (jf. Sametingets
                        årsmelding 1999).</p>
    <section>
      <p type="title">10.7.2 Samisk forskning gjennom Norges
                        forskningsråd</p>
    </section>
    <p>Forskningsrådet vedtok høsten
                        2000 en handlingsplan for samisk forskning.
                        Denne bygger på henstillingene i St.meld.
                        nr. 52 (1992–93) Om norsk samepolitikk og
                        st. meld nr. 39 (1998–99) Forskning ved et
                        tidsskille, og på utredningene som ble gjort av
                        Sametinget og forskningsrådet i 1996 og 1998.
                        Handlingsplanen inneholder følgende tiltak
                        innenfor samisk forskning:</p>
    <list>
      <p type="listitem">kartlegging av
                            kunnskapsstatus</p>
      <p type="listitem">arbeid med etiske
                            problemstillinger</p>
      <p type="listitem">synliggjøring og inkludering
                            i Forskningsrådets programmer og tiltak</p>
      <p type="listitem">representasjon av samiske
                            interesser og kompetanse i Forskningsrådets
                            organer</p>
      <p type="listitem">regelmessig kontakt med
                            Sametinget</p>
      <p type="listitem">samisk forskningsprogram</p>
    </list>
    <p>Det samiske forskningsprogrammet
                        er et av de viktigste elementene i
                        handlingsplanen. Programmets hovedmål er å
                        stimulere til forskning som kan gi ny
                        forståelse, nye perspektiver og tverrfaglig
                        samarbeid. Programmet skal ivareta og utvikle
                        fagfelt, forskningsområder og miljøer som til
                        dels har svakere forskningstradisjoner enn de
                        tradisjonelle og etablerte
                        forskningsdisiplinene og –miljøene ved
                        universitetene. Samtidig skal programmet bidra
                        til å bygge et kunnskapsgrunnlag som kan være
                        til nytte både for samiske og norske
                        beslutningstakere.</p>
    <p>Programmet løper i perioden
                        2001–2005 med oppstart av de konkrete
                        prosjektene i 2002. Det er oppnevnt et
                        programstyre som også skal være et rådgivende
                        organ i samiske spørsmål innen Forskningsrådet.
                        Programmet har foreløpig et budsjett på 4 mill
                        kr pr. år.</p>
    <section>
      <p type="title">10.7.3 Nordisk Samisk
                        Institutt</p>
    </section>
    <p>Nordisk Samisk Institutt i
                        Kautokeino er en fellesnordisk institusjon
                        under Nordisk Ministerråd, opprettet i 1973.
                        Instituttet har som formål, gjennom forskning,
                        å styrke og utvikle samisk språk, kultur og
                        samfunnsliv.</p>
    <p>Nordisk Samisk Institutt har i
                        de senere årene gjennomgått administrative og
                        organisatoriske endringer som har bidratt til å
                        styrke instituttets forskningsmessige profil.
                        Forskningsinnsatsen dekker emneområdene samisk
                        samfunnsforskning med fokus på
                        endringsprosesser i samfunnet, samisk
                        språkforskning med erverv av ny kunnskap for
                        anvendelse i språkrøkt, og rettsforskning med
                        erverv av kunnskap om vilkår for å sikre det
                        materielle grunnlaget for samisk kultur og en
                        bærekraftig utvikling for samene.</p>
    <p>Instituttet er, gjennom den
                        någjeldende budsjettavtalen med Nordisk
                        Ministerråd, pålagt å formalisere samarbeidet
                        med Samisk høgskole med tanke på en rasjonell
                        forvaltning av institusjonenes ressurser,
                        eventuelt med sikte på en samlokalisering av
                        virksomheten.</p>
    <section>
      <p type="title">10.7.4 Reindriftens
                        utviklingsfond</p>
    </section>
    <p>Reindriftens utviklingsfond
                        (RUF) får årlige bevilgninger til forskning og
                        formidling over reindriftsavtalen mellom staten
                        og Norges Reindriftssamers Landsforbund (NRL).
                        For avtaleperioden 2000–2001 var bevilgningen
                        på 5 mill. kroner. Reindriftsforvaltningen i
                        Alta er sekretariat for fondet som har et eget
                        styre. Den reindriftsforskningen som utføres
                        med midler fra RUF skal bidra til at det
                        fremskaffes næringsrettet kunnskap som er
                        anvendbar for reindriftsnæringen,
                        forvaltningen, politikere og samfunnet. En ny
                        strategiplan for perioden 2002–2005 er
                        utarbeidet og sendt på høring.</p>
    <section>
      <p type="title">10.8 Opplæringstiltak for
                        voksne</p>
    </section>
    <section>
      <p type="title">10.8.1 Språkkurs</p>
    </section>
    <p>Institusjonen FB
                        Fjernundervisning har tilbud om to kursrekker i
                        samisk som fjernundervisning: Davvin 1- 4 og
                        Sámás 1–3. Kursene er fullfinansiert av staten
                        og er gratis for deltakerne under forutsetning
                        av fullføring av kurs. Samordningsutvalget for
                        Finnmark Utdanningsregion delfinansierte også
                        lese- og skrivekurs for voksne i de samiske
                        områdene.</p>
    <section>
      <p type="title">10.8.2 Samiske
                        studieforbund</p>
    </section>
    <p>Det er to samiske studieforbund,
                        Norske Samers Riksforbund, der
                        studievirksomheten er ivaretatt av Samisk
                        Studieutvalg (SOL) og Samenes Landsforbund
                        (SLF). For 1999 rapporterte SOL 10 253
                        studietimer med lærer og 2 218 studietimer
                        uten lærer. SLF rapporterte i 1999 50
                        studietimer med lærer og 213 studietimer uten
                        lærer.</p>
    <section>
      <p type="title">10.8.3 Grunnskoleopplæringen for
                        voksne samer</p>
    </section>
    <p>Læreplanverket for den 10-årige
                        grunnskolen (L97) ble innført i
                        grunnskoleopplæringen for voksne skoleåret
                        1999/2000. Fra samme tidspunkt gjaldt Det
                        samiske læreplanverket for den 10-årige
                        grunnskolen (L97S) i grunnskoleopplæring av
                        voksne samer i det samiske læreplanverkets
                        virkeområde.</p>
    <p>Kirke-, utdannings- og
                        forskningsdepartementet vil utvikle en
                        veiledning i grunnskoleopplæring for voksne
                        tilpasset L97. Veiledningen skal inneholde et
                        kapittel som omtaler tilpasning til opplæring
                        av samiske voksne basert på Det samiske
                        læreplanverket for den 10-årige grunnskolen.
                        Arbeidet utføres i et samarbeid mellom
                        departementet og Sametingets
                        opplæringsavdeling.</p>
    <section>
      <p type="title">10.9 Tiltak</p>
    </section>
    <list>
      <p type="listitem">Som et ledd i den nasjonale
                            satsingen på IKT i utdanningen forsterkes
                            arbeidet med utvikling av digitale
                            læremidler.</p>
      <p type="listitem">Kirke-, utdannings- og
                            forskningsdepartementet vil få en offentlig
                            institusjon med nødvendig kompetanse til å
                            styre skoleverkets satsing på IKT i samisk
                            opplæring.</p>
      <p type="listitem">Prosjektet Kartleggingsprøve
                            i leseferdighet på samisk vil bli sluttført
                            i 2001.</p>
      <p type="listitem">Regjeringen vil vurdere
                            tiltak for å styrke framtida til de samiske
                            videregående skolene. I dette arbeidet må
                            en ha oppmerksomhet rettet både mot
                            skolenes organisatoriske tilhørighet og
                            samarbeidforhold.</p>
      <p type="listitem">Det videre arbeidet med
                            oppfølging av evalueringen av Reform 94 vil
                            bli gjennomført i et samarbeid mellom
                            Sametinget og Læringssenteret.</p>
      <p type="listitem">Regjeringen ønsker å foreta
                            en bred gjennomgang av samisk utdanning og
                            forskning, både ved Samisk høgskole og ved
                            andre institusjoner på ulike nivåer.</p>
      <p type="listitem">Spørsmål som gjelder samisk
                            lærerutdanning og som er foreslått i NOU
                            2000: 3, vil bli behandlet i et eget
                            kapittel i lærerutdanningsmeldingen i
                            2002.</p>
      <p type="listitem">Fra 2002 vil Statens
                            utdanningskontor i Nord-Trøndelag få to
                            studiehjemler per år, som tildeles lærere
                            for videreutdanning i sørsamisk med
                            bindingstid ved skoler der det gis
                            opplæring i sørsamisk.</p>
      <p type="listitem">Regjeringen vil bidra til å
                            få fram kunnskap som kan styrke, bevare og
                            utvikle det samiske samfunnet og vil
                            arbeide for en bedre samordning mellom
                            departementenes FoU-innsats på det samiske
                            området.</p>
      <p type="listitem">Regjeringen legger vekt på
                            at kunnskaper om kvinners rolle og posisjon
                            i det samiske samfunnet blir belyst, og at
                            samenes tradisjonelle kunnskaper kartlegges
                            og dokumenteres.</p>
      <p type="listitem">Regjeringen vil, sammen med
                            Norges forskningsråd, Sametinget og samiske
                            forskningsmiljøer, arbeide for mer
                            samordning av samisk forskning i nordisk
                            sammenheng.</p>
    </list>
    <p>
                Bla i dokumentet: </p>
    <p>
                &lt; 9 Samiske barn og unges...</p>
    <p> | </p>
    <p>
                11 Helse- og sosialsektoren ></p>
    <p> | </p>
    <p>
                Dokumentets forside</p>
  </body>
</document>
