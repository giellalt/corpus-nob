<document xml:lang="nob" id="no_id">
  <header>
    <title>Ohcamin eanet mánáidgárdeoahpaheddjiid  - regjeringen.no</title>
    <genre code="admin"/>
    <author>
      <person firstname="" lastname="Kunnskapsdepartementet" sex="unknown" born="" nationality=""/>
    </author>
    <year>2014</year>
    <publChannel>
      <publication>
        <publisher>regjeringen.no</publisher>
      </publication>
    </publChannel>
    <wordcount>249</wordcount>
    <conversion_status type="standard"/>
    <availability>
      <free/>
    </availability>
    <submitter name="" email="divvun@samediggi.no"/>
    <multilingual/>
    <origFileName>http://regjeringen.no/nb/dep/kd/aktuelt/nyheter/2024/jakten-pa-flere-barnehagelarere-fortsett.html?id=751813</origFileName>
    <parallel_text location="ohcamin-eanet-manaidgardeoahpaheddjiid-_id_751813.html" xml:lang="sme"/>
    <metadata>
      <uncomplete/>
    </metadata>
    <version>XSLtemplate $Revision: 64438 $; file-specific xsl  Revision; common.xsl  $Revision: 134027 $; </version>
  </header>
  <body>
    <p>Jakten på flere barnehagelærere fortsetter - regjeringen.no</p>
    <p type="title">Kunnskapsdepartementet lanserer i dag rekrutteringskampanjen Verdens fineste stilling ledig. – Målet med kampanjen er å få flere kvalifiserte søkere til barnehagelærerutdanningen og å heve statusen til det å arbeide i barnehage, sier kunnskapsminister Torbjørn Røe Isaksen.</p>
    <p>Med årets kampanje vil vi løfte fram den mangfoldige hverdagen i barnehagen og knuse myten om at barnehagen bare handler om lek og barnepass. Vi ønsker å vise hvor viktig barnehagen og barnehagelærerens kompetanse er for barns læring og utvikling. I år deltar barnehagene og barnehagebarna aktivt i kampanjen for å formidle den viktige jobben barnehagelærerne gjør.</p>
    <p>Kampanjen ble lansert på Ullern videregående skole, der barnehagebarn overleverte avisen <span type="quote" xml:lang="nno">”Barnas hverdagsliv”</span> til avgangselever ved skolen. Barnehager fra hele landet har bidratt til avisens innhold. Det pedagogiske arbeidet i barnehagen vises gjennom gode eksempler. I hele landet vil det i regi av GLØD-nettverkene bli arrangert tilsvarende møter mellom barnehagebarn og avgangselever ved videregående skoler.</p>
    <p>- Disse møtene vil vise at barnehagen er et spennende og givende sted å jobbe. Jeg håper at mange vil søke barnehagelærerutdanningen, sier kunnskapsministeren.</p>
    <p>– Vi trenger flere gode barnehagelærere for å gi barna et barnehagetilbud av god kvalitet.</p>
    <p>Avisen er bare ett av flere elementer i årets kampanje. Den inneholder også en blogg hvor ulike aktører i og utenfor sektoren vil blogge om barnehagen, yrket og utdanningen gjennom kampanjeperioden. <em type="italic">Barnas reklamefilm </em>skal spres på sosiale medier og lede unge utdanningssøkende inn til nettsiden Verdensfinestestillingledig.no der de får mer informasjon om utdanningen og yrket. </p>
  </body>
</document>
