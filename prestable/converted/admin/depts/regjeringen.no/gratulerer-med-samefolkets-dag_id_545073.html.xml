<document xml:lang="nob" id="no_id">
  <header>
    <title>Lihku sámi álbmotbeaivái! - regjeringen.no</title>
    <genre code="admin"/>
    <author>
      <person firstname="" lastname="Arbeidsdepartementet" sex="unknown" born="" nationality=""/>
    </author>
    <year>2009</year>
    <publChannel>
      <publication>
        <publisher>regjeringen.no</publisher>
      </publication>
    </publChannel>
    <wordcount>341</wordcount>
    <conversion_status type="standard"/>
    <availability>
      <free/>
    </availability>
    <submitter name="" email="divvun@samediggi.no"/>
    <origFileName>http://regjeringen.no/nb/dep/ad/pressesenter/pressemeldinger/2009/gratulerer-med-samefolkets-dag.html?id=545073</origFileName>
    <parallel_text location="lihku-sami-albmotbeaivai_id_545073.html" xml:lang="sme"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision: 134027 $; </version>
  </header>
  <body>
    <p>Gratulerer med samefolkets dag! - regjeringen.no</p>
    <p>
      <em type="italic">– Samefolkets dag – 6. februar – er en dag som får oppmerksomhet i stadig større deler av landet. Det er gledelig at det samiske blir mer synlig i offentligheten, og at samisk språk og kultur gjør seg gjeldende på flere områder enn tidligere, sier statsminister Jens Stoltenberg og sameminister Dag Terje Andersen. </em>
    </p>
    <p>Regjeringen varsler økt innsats for samisk språk og vil i løpet av våren legge fram en handlingsplan for samisk språk.</p>
    <p>– Jeg er opptatt av at samisk språk skal være levende og i aktiv bruk. Det krever blant annet at vi må styrke det samiskspråklige tilbudet på ulike samfunnsområder som helsevesen og kriminalomsorg, at det er tilgjengelig gode samiskspråklige tilbud i barnehage og skole og at det finnes opplæringstilbud for voksne samer som har mistet språket sitt, sier Dag Terje Andersen.</p>
    <p>– Regjeringen ønsker særlig å gi sør- og lulesamiske språk en spesiell prioritet. Det haster med å sette inn tiltak for å styrke og bevare disse språkene. For å få dette til er det viktig å også ta i bruk nye og utradisjonelle arenaer, som prosjektet <span type="quote">”YouTube på lulesamisk”</span> er et eksempel på, sier Andersen.</p>
    <p>– På samefolkets dag er det naturlig å trekke fram regjeringens utgangspunkt for samepolitikken, fortsetter han. – Staten Norge er etablert på territoriet til to folk, samer og nordmenn, som har den samme rett og det samme krav på å kunne utvikle sitt språk og sin kultur. I utviklingen av samepolitikken legger regjeringen stor vekt på dialogen med Sametinget, som samenes representative folkevalgte organ. Det er i år Sametingsvalg. – Jeg vil nytte anledningen til å oppfordre samene til å vurdere å melde seg inn i Sametingets valgmanntall og på den måten påvirke det samiske demokratiet og samfunnsutviklingen, sier statsråden.</p>
    <p>Samefolkets dag har vært markert i Norge, Sverige, Finland og Russland siden 1993. Dagen ble offisiell flaggdag i Norge i 2004, og siden da har det samiske flagget vaiet ved siden av det norske på stadig flere flaggstenger rundt om i landet.</p>
    <p>– Gratulerer med dagen!</p>
  </body>
</document>
