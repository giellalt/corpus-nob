<document xml:lang="nob" id="no_id">
  <header>
    <title/>
    <genre code="admin"/>
    <author>
      <unknown/>
    </author>
    <wordcount>305</wordcount>
    <conversion_status type="standard"/>
    <availability>
      <free/>
    </availability>
    <submitter name="Kevin Brubeck Unhammer" email="unhammer@fsfe.org"/>
    <multilingual/>
    <origFileName>http://www.sametinget.no/layout/set/print/Opplaering/Arbeidet-mot-mobbing/Styrket-kamp-mot-mobbing</origFileName>
    <parallel_text xml:lang="sme" location="haliidit-nannet-givssideami-vuostalastima.html"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision: 134027 $; </version>
  </header>
  <body>
    <p xml:lang="nno">Styrket kamp mot mobbing / Arbeidet mot mobbing / Opplæring / Forsiden - Sametinget</p>
    <p type="title" xml:lang="nno">Styrket kamp mot mobbing</p>
    <p xml:lang="kal">26. august 2013</p>
    <p>Sametinget deltar i årets kampanje mot mobbing <span type="quote">”Voksne skaper vennskap – sammen”</span>i regi av Manifest mot mobbing 2.6.september. Visepresident Odd Iver Sara oppfordrer hele det samiske samfunnet til å markere vennskapsdagen 5. september.</p>
    <p>- Skal vi stoppe mobbingen, må voksne samarbeide på tvers av institusjoner og sektorer og skape miljøer der det er plass til alle. Derfor håper jeg at skoler, fritidsklubber, idrettslag og virksomheter markerer Vennskapsdagen 5. september. Det er avgjørende at vi voksne opptrer som gode rollemodeller og er synlige og etablerer gode oppvekst- og læringsmiljøer for våre egne og andres barn, sier visepresident Odd Iver Sara.</p>
    <p type="title">- Bruk sosiale medier</p>
    <p>Sara oppfordrer spesielt foreldre til å vise engasjement og støtte for årets kampanje, og håper skole, barnehager og andre bidrar til å skape arenaer i kampanjeuken hvor det er mulig å sette fokus på vennskap, toleranse og betydningen av et mobbefritt miljø. Og han oppfordrer samiske skoleelever, foreldre og andre voksne til å bruke emneordene #mmmobbing og #vennskap på sosiale medier aktivt.</p>
    <p>- Post et bilde på Instagram, tweet og publiser innhold på sosiale medier som viser dine holdninger mot mobbing og for vennskap. Skolelever, foreldre, virksomheter og andre kan utfordre hverandre, lage en stafett av det. På Sametinget vil jeg utfordre både ansatte og folkevalgte til å bruke sosiale medier og fysiske arenaer aktivt til å markere betydning av vennskap og vennlighet, avslutter Sara.</p>
    <p xml:lang="nno"><em type="bold">Kontakt </em>Visepresident Odd Iver Sara, tel. +47 416 61 621 </p>
    <p>-- <em type="bold">Manifest mot mobbing </em>er et samarbeidsprosjekt mellom partnere i samfunns- og arbeidsliv og skolesektoren for å stoppe mobbing. I år arrangeres en kampanje 2.-6 september hvor det settes søkelys på årets tema som er <span type="quote">”Voksne skaper vennskap sammen”</span>. <em type="bold">Finn ut hvordan du kan delta </em>. </p>
  </body>
</document>
