<document xml:lang="nob" id="no_id">
  <header>
    <title/>
    <genre code="admin"/>
    <author>
      <unknown/>
    </author>
    <wordcount>431</wordcount>
    <conversion_status type="standard"/>
    <availability>
      <free/>
    </availability>
    <submitter name="Kevin Brubeck Unhammer" email="unhammer@fsfe.org"/>
    <multilingual/>
    <origFileName>http://www.sametinget.no/layout/set/print/Om-Sametinget/Organisasjonsstruktur/Sametingsraadet/Taler-og-artikler/Vold-mot-kvinner-et-globalt-og-lokalt-problem</origFileName>
    <parallel_text xml:lang="sma" location="vaedtsoesvoete-nyjseni-voeoeste-akte-abpeveartenen-jih-lihkemes-daaeriesmoere.html"/>
    <parallel_text xml:lang="sme" location="veahkavaldi-nissonolbmuid-vuosta-mailmmiviidosas-ja-bakkalas-cuolbma.html"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision: 134027 $; </version>
  </header>
  <body>
    <p>Vold mot kvinner – et globalt og lokalt problem / Taler og artikler / Sametingsrådet / Organisasjonsstruktur / Om Sametinget / Forsiden - Sametinget</p>
    <p type="title" xml:lang="nno">Vold mot kvinner – et globalt og lokalt problem</p>
    <p>
      <em type="bold">Kronikk av rådsmedlem Henrik Olsen i anledning FNs internasjonale dag for avskaffelse av vold mot kvinner. </em>
    </p>
    <p>7 av 10 kvinner verden over vil i løpet av livet oppleve vold. Hvert år blir mellom 500 000 og 2 millioner kvinner offer for menneskehandel. Opptil 50 prosent av alle seksuelle overgrep skjer mot jenter under 16 år.</p>
    <p>25. november er FNs internasjonale dag for avskaffelse av vold mot kvinner. Sametingsrådet vil bruke denne dagen til å sette søkelys på vold mot kvinner som globalt problem, og som finner sted i alle samfunn og kulturer.</p>
    <p>Urfolkskvinner er overrepresentert som ofre for vold. Volden skjer i nære relasjoner og fra representanter fra majoritetssamfunnet. Rapporter fra urfolksområder i Sør- Amerika, Asia og Nord-Amerika forteller om overgrep mot kvinner både fra majoritetssamfunnet og innad i urfolkssamfunnet. Denne problematikken ble viet stor oppmerksomhet under FNs urfolkskonferanse i september 2014. Statene erkjenner at vold mot kvinner er et samfunnsproblem som bremser all annen utvikling i urfolkssamfunnene. Det er derfor all grunn til å sette dette på den politiske urfolksagendaen.</p>
    <p>Et viktig bidrag for å stoppe vold og undertrykking er å gi kvinner utdannelse. Utdannelse gir økonomisk uavhengighet og kunnskap til å treffe egne livsvalg. I den forbindelse er tildelingen av årets fredspris til Malala Yousafzai og Kailash Satyarthi viktige bidrag.</p>
    <p>Men vold i nære relasjoner er også et samfunnsproblem i det samiske samfunnet. All krenkelse av samiske kvinner og jenter av seksuell og voldsmessig karakter, er uakseptabelt. Vi trenger tydelige samiske talspersoner som taler dette budskapet både i skole, ungdomsmiljø og samfunnsorganisasjoner. Hjelpeapparatet må bli flinkere til å spørre om kvinner utsettes for vold og tørre å gi inn i dette følsomme teamet. Det har vært og er fremdeles tabubelagt å erkjenne at det skjer voldsovergrep i eget liv og blant mennesker man har et nært forhold til. Det må derfor aldri være tvil om at det er voldsutøveren som bærer ansvar for overgrepet, og aldri offeret selv. Vold mot kvinner er ikke en privatsak. Det er en kriminell handling som må behandles deretter.</p>
    <p>Sametingsrådet har i vårt forslag til budsjett for 2015 foreslått 450 000 kroner til en undersøkelse som vold i nære relasjoner i samiske samfunn. Vi håper med dette å få ny kunnskap om hvordan hjelpeapparatet kan møte voldsutsatte og gi best mulig hjelp.</p>
    <p>Sametingsrådet vil være en samfunnsaktør for å bekjempe vold mot kvinner. La oss stå sammen i dette viktige arbeidet.</p>
  </body>
</document>
