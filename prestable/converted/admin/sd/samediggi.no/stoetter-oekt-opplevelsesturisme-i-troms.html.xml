<document xml:lang="nob" id="no_id">
  <header>
    <title/>
    <genre code="admin"/>
    <author>
      <unknown/>
    </author>
    <wordcount>204</wordcount>
    <conversion_status type="standard"/>
    <availability>
      <free/>
    </availability>
    <submitter name="Kevin Brubeck Unhammer" email="unhammer@fsfe.org"/>
    <multilingual/>
    <origFileName>http://www.sametinget.no/layout/set/print/Naeringer/Variert-naeringsliv/Stoetter-oekt-opplevelsesturisme-i-Troms</origFileName>
    <parallel_text xml:lang="sma" location="vielie-daaaajreseturismem-tromsesne-daaarjohte.html"/>
    <parallel_text xml:lang="sme" location="doarju-eanet-vasahusvudot-turismma-romssa-fylkkas.html"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision: 134027 $; </version>
  </header>
  <body>
    <p>Støtter økt opplevelsesturisme i Troms / Variert næringsliv / Næringer / Forsiden - Sametinget</p>
    <p type="title">Støtter økt opplevelsesturisme i Troms</p>
    <p xml:lang="romanian">24. april 2014</p>
    <p>Sametingsrådet bevilger 463.000 kroner til Lenangen Brygge AS i Lyngen. Selskapet skal tilby hytter og fasiliteter for sportsfiske på sjøen og ski- og vinteraktiviteter i Lyngsalpene.</p>
    <p>– Lyngen-området utmerker seg med økt satsing på lokale ressurser og kultur, og det er en utvikling vi ønsker å bidra til. Kultur- og naturturisme i nord har et stort potensial, og Sametinget ønsker å legge til rette for vekst i det lokale næringslivet, sier sametingsråd Silje Karine Muotka.</p>
    <p>Muotka understreker at Lyngen er sentral i forhold til unike nordnorske opplevelser på sjø og til fjells. Reiselivstilbudet i kommunen har vært økende de siste årene, og Sametinget har gitt tilskudd til flere av nyetableringene. Lenangen Brygge AS har også mottatt investeringsstøtte fra Innovasjon Norge.</p>
    <p>– Lyngen er nå en region kjent som reiselivsdestinasjon for både skiaktivitet, fiske- og vandreturisme. Det er dessuten en styrke at eierne allerede er aktive i fiskerinæringen og dermed bidrar til å styrke både næringsaktivitet og bosetting i området, understreker Muotka.</p>
    <p xml:lang="sme"><em type="bold">Kontakt </em>Sametingsråd Silje Karina Muotka, tel. +47 984 87 576 </p>
    <p>Foto: Simo Räsänen <em type="italic">via </em>Creative Commons Attribution-Share Alike 3.0 Unported license. </p>
  </body>
</document>
