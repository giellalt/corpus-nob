<?xml version="1.0" encoding="UTF-8"?>
<!DOCTYPE document PUBLIC "-//UIT//DTD Corpus V1.0//EN" "http://giellatekno.uit.no/dtd/corpus.dtd">
<document id="no_id" xml:lang="nob">
  <header>
    <title>Sametingspresidentens nyttårstale - Sámediggi Sametinget</title>
    <genre/>
    <author>
      <unknown/>
    </author>
    <publChannel>
      <publication>
        <publisher>Sámediggi/Sametinget</publisher>
      </publication>
    </publChannel>
    <wordcount>727</wordcount>
    <availability>
      <free/>
    </availability>
    <submitter email="divvun@samediggi.no" name=""/>
    <origFileName>http://samediggi.no/Artikkel.aspx?aid=3453&amp;sprak=Norsk&amp;Print=1</origFileName>
    <parallel_text location="samediggi-article-3453.html" xml:lang="sme"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision$; </version>
  </header>
  <body>
    <section>
      <p type="title">Sametingspresidentens
      nyttårstale</p>
    </section>
    <p>Her er nyttårstalen til sametingspresident Egil Olli.
          Talen er blitt sendt på NRK1 01.01.2010 kl.17.50.</p>
    <p>
        Publisert av Østby, Jan Roger. </p>
    <p>
        Sist endret 01.01.2010
      </p>
    <p>Egil Olli Denis
          Caviglia </p>
    <p><em type="italic">Godtfolk</em> Jeg håper dere har hatt en fredelig
          julehøytid, og en god start på det nye året.
          Det gamle året har vært spesielt på mange områder, både for
          oss samer og for andre urfolk.
          Her hjemme fylte Sametinget 20 år, vi delte ut gratis
          læremidler til skolene og dermed slipper vi å ty til
          stensilark i undervisningen.
          Samiske kulturaktører og idrettsutøvere har vært gode
          ambassadører for det samiske samfunn. 
          I København har vi sammen med andre urfolk informert
          verdenssamfunnets ledere på hvilken måte og hvor sterkt,
          klimaendringene påvirker oss. Og selv om resultatet ikke ble
          som vi ønsket, så har vi likevel tatt et skritt i riktig
          retning.  
          Klimaendringene er trolig vår tids største utfordring.
          Årstidene er ikke lenger slik de var, isen smelter og
          havnivået kan stige. Urfolk og fattige land rammes sterkest
          og små øyer kan forsvinne.
          Også vi samer må ta vare på vår natur. Derfor er det viktig å
          være kritisk til vår bruk av utmark, vidder, elver og
          vann.
          I våre egne områder har vi andre utfordringer.
          Våre barn og unge lider på grunn av mobbing, både på skolen
          og i fritiden. Det bekymrer meg sterkt.
          Derfor vil Sametinget be om at det i barnehager, skoler og
          hjem skapes holdninger og verdier som bidrar til en trygg
          oppvekst i et flerkulturelt samfunn.
          Vi skal være mot andre slik vi forventer at andre er mot
          oss.
          Det er en glede for meg å se at flere kan ta i bruk samisk i
          hverdagen. Lavangen kommune er kommet med i
          forvaltningsområdet for samisk språk, og har opprettet sitt
          eget språksenter.
          Samiske møteplasser er viktige for bruken av samisk språk.
          Derfor ønsker vi å opprette flere slike møteplasser, så som i
          Trondheim og Tromsø, og vi ønsker å styrke og forbedre dagens
          tilbud i Oslo.
          Helse- og sosialtjenesten for samene er ikke god nok. Disse
          tjenestene må tilpasses våre behov.
          Vi trenger flere helse- og omsorgsarbeidere, som behersker
          samisk språk, og som har samisk kulturkunnskap. Men, der det
          ikke finnes samiskspråklige arbeidere, må vi skaffe
          tolkehjelp.
          I dag mangler vi samiske tolker og derfor må det opprettes en
          permanent tolkeutdanning.
          Sametinget vil være med på å opprette et ressurssenter for
          helse- og omsorgsarbeidere, hvor de kan få opplæring i samisk
          språk og der de kan tilegne seg samisk
          kulturforståelse.
          Vi vil også opprette møtesteder der ungdom og eldre kan
          treffes.  På denne måten ønsker vi at verdifull
          tradisjonell kunnskap naturlig overføres fra generasjon til
          generasjon.
          Vi vil styrke dialogen mellom ulike grupper i samfunnet og vi
          vil igangsette et prosjekt som skaper et bedre folk til folk
          samarbeid.
          Sametinget støtter Kystfiskeutvalgets forslag. Vi har
          arrangert folkemøter i fjorddistrikt hvor folk har fremmet
          sine synspunkter. Dette vil vi ta med i våre vurderinger når
          vi fremmer saken overfor Regjering og Storting.
          Fangstrettighetene i disse områdene må innlemmes i norsk lov,
          og lokalbefolkningen må ha en sterk medinnflytelse i
          forvaltningen av ressurssene.
          Sametingets syn er at nærhet gir rett, uavhengig av
          etnisitet.
          Sametinget godtar ikke at sjølaksefiskerne holder på å miste
          sine fiskerettigheter. Denne urettferdigheten må rettes opp
          ved at staten endrer sin politikk.
          Naturressursene i våre områder skal styrke lokalsamfunnene.
          Vi godtar ikke at mineraler og andre ressurser tas ut fra
          våre områder, uten at vi er forespurt. Ressursene skal komme
          lokalsamfunnene til gode for å sikre livsgrunnlaget og for å
          styrke bosettingen.
          Ressursbruken skal bygge opp nye tilbud og nye arbeidsplasser
          for å få unge til å komme tilbake til sine
          hjemplasser. 
          Vi ønsker å opprettholde og fornye våre tradisjonelle
          næringer. Derfor vil Sametinget være med å bidra både i
          jordbruks- og reindriftspolitikken, og gjennom dette styrke
          grunnlaget for disse næringene.
          I samiske områder planlegges flere vindmølleparker, nye veier
          og nye strømlinjer. Sametingets mål er ikke å hindre dette,
          men vi skal ha en mulighet til å påvirke hvor og hvordan slik
          virksomhet skjer og dermed bidra til å finne løsninger for
          framtidens energibehov.
          For meg er det viktig å ta ansvar for vår generasjon og for
          kommende generasjoner.
          Derfor må vi ta vare på vår historie og vår samtid, og slik
          trygge vår fremtid. Slik viser vi respekt for vår
          tradisjonelle ressursbruk og vårt verdigrunnlag, og respekt
          for våre medmennesker og alt levende liv. Og slik ivaretar vi
          vår identitet og de grunnleggende verdier som gjør oss til et
          eget folk.<em type="italic">Med disse ord ønsker jeg dere alle et godt
          nyttår.</em></p>
  </body>
</document>
