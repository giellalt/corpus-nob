<?xml version="1.0" encoding="UTF-8"?>
<!DOCTYPE document PUBLIC "-//UIT//DTD Corpus V1.0//EN" "http://giellatekno.uit.no/dtd/corpus.dtd">
<document id="no_id" xml:lang="nob">
  <header>
    <title>Nyttårstale 2007 - Sámediggi Sametinget</title>
    <genre/>
    <author>
      <unknown/>
    </author>
    <publChannel>
      <publication>
        <publisher>Sámediggi/Sametinget</publisher>
      </publication>
    </publChannel>
    <wordcount>914</wordcount>
    <availability>
      <free/>
    </availability>
    <submitter email="divvun@samediggi.no" name=""/>
    <multilingual/>
    <origFileName>http://samediggi.no/Artikkel.aspx?aid=1509&amp;sprak=Norsk&amp;Print=1</origFileName>
    <parallel_text location="samediggi-article-1509.html" xml:lang="sme"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision$; </version>
  </header>
  <body>
    <section>
      <p type="title" xml:lang="swe">Nyttårstale 2007</p>
    </section>
    <p>
          Sametingspresident Aili Keskitalos nyttårstale 2007.
        </p>
    <p>Sametingspresident Aili
          Keskitalo. </p>
    <p>
          Kjære alle sammen.</p>
    <p>
          I dag er det den første dagen i ett nytt år. Den mørkeste
          tiden på året får oss til å søke sammen og finne trygghet i
          tradisjoner og ritualer. Julehøytiden er en forsoningens tid,
          en tid til å dvele ved året som gikk. Nyttårsfeiringen er en
          markering av at vi får en ny start, og nye muligheter.</p>
    <p>
          Hvis samefolket skal kunne se framover, må vi få anledning
          til å legge bak oss noe av det som har vært. I alle fall to
          vanskelige saker har hindret oss i å se framover, og det er
          mitt håp at vi snart klarer å forsone oss med dem og gå
          videre.</p>
    <p>
          Østsamene er den delen av samefolket som fikk sine
          landområder delt mellom tre stater, og har dermed mer enn
          noen andre samer fått hindringer i veien for sin levemåte og
          kultur. I 2007 starter byggingen av den første østsamiske
          kulturinstitusjonen. La oss sammen bidra til at Østsamisk
          museum blir en drivkraft i en kulturreisning som både
          østsamer og andre samer kan være stolte av. Sametinget vil
          også arbeide for at fokuset på nordområdene gir et løft for
          det grenseoverskridende samarbeidet mellom østsamene, slik at
          vi i ettertiden kan si: det var da det snudde!</p>
    <p>
          Mange samer har hatt et vanskelig møte med den norske
          skolehverdagen. For én gruppe av våre eldre har den største
          vanskeligheten vært at de på grunn av krigen og
          fornorskningspolitikken aldri fikk noen grunnutdanning. I
          fjor ble 70 av disse eldre endelig tilkjent
          billighetserstatning, og i løpet av 2007 vil enda flere av
          dem få sine søknader behandlet. Det er mitt håp at dette kan
          bli en verdig avslutning på en langvarig kamp for
          anerkjennelse. Sametinget vil arbeide for at det blir
          etablert en hjelpeordning for de som enda sliter med
          kontakten med offentlige myndigheter.</p>
    <p>
          2007 skal være året da vi tar i bruk nye ressurser for å
          sikre en framtid for våre språk og kultur. Virkningene av
          fornorskningspolitikken fortsetter stadig, og det må enda
          sterkere grep til for å bremse – og kanskje greie å snu denne
          utviklingen. Mens vi har ventet i mange år på at staten skal
          oppfylle de forutsetningene Sametinget satte for å kunne ta i
          bruk Samefolkets fond, så har rentene på fondet samlet seg,
          og utgjør nå rundt 30 millioner kroner. Arbeidet for samisk
          språk og kultur trenger disse ressursene, og vi vil i løpet
          av året som kommer begynne å ta dem i bruk. Jeg mener en
          vesentlig del av disse midlene, 10 millioner kroner, bør gå
          til å styrke samisk litteratur. Det vil være et stort bidrag
          til styrking av samisk skriftspråk, fag- og
          kulturformidling.</p>
    <p>
          I språket, og i den tradisjonelle kunnskapen, ligger vårt
          folks livsanskuelse og syn på verden lagret. Noe av dette –
          slik som fordommer mot andre folkegrupper og fordommer mot
          dem som velger å leve livet litt annerledes – bør vi legge
          fra oss og ikke formidle videre til våre barn.</p>
    <p>
          Den mest grunnleggende menneskerett er retten til å bestemme
          over sin egen kropp og seksualitet. Seksuelle overgrep er
          ikke akseptable, verken i våre eller andre samfunn. Derfor er
          det med sorg og bekymring jeg ser at barn blir tillagt
          ansvaret for voksnes handlinger i forbindelse med de
          beklagelige overgrepssakene i Kautokeino. Jeg vil gjerne
          berømme mannsforeningen Dievddut i Kautokeino for det
          arbeidet de gjør for å minne oss om at respekt for kvinner og
          barn er noe som kjennetegner et ekte mannfolk.</p>
    <p>
          Mange av våre urfolksbrødre og søstre lever under helt andre
          forhold enn oss. Vårt arbeid for en internasjonal
          anerkjennelse av urfolksrettigheter er derfor også et
          solidaritetsarbeid. I en verden der utfordringene ikke holder
          seg innenfor en stats grenser, trenger vi et forpliktende
          politisk samarbeid, og et rettssamfunn som også er
          grenseoverskridende. Jeg oppfordrer derfor de nordiske
          statene til å ta en ledende rolle i arbeidet for at FNs
          generalforsamling vedtar en urfolkserklæring i løpet av året
          som kommer.</p>
    <p>
          Vi som bor i nord trenger større innflytelse på forvaltningen
          av ressursene i våre egne områder. Skal vi lykkes i dette
          arbeidet, så må vi jobbe sammen, uavhengig av hvilket folk vi
          tilhører. Men skal vi jobbe sammen må urfolks rettigheter
          anerkjennes i sterkere grad enn i dag. Samiske rettigheter
          kan være grunnlaget for at vi alle får større innflytelse på
          vår egen hverdag.</p>
    <p>
          I forbindelse med reintallstilpasningen i Vest-Finnmark har
          vi lært at vi ikke finner gode løsninger uten dialog, og uten
          respekt for den tradisjonelle kunnskapen. Et nytt lovverk for
          reindrifta, som bedre ivaretar folkerettens forpliktelser og
          samisk rettsoppfatning, er en målsetning i løpet av året som
          kommer. Året 2007 kan også være det året da et offentlig
          utvalg slår fast at samer og andre i Finnmark har rett til
          fiskeressursene utenfor kysten vår. Sametinget vil arbeide
          for en lovfesting av disse rettighetene – og for en
          forvaltning som bedre sikrer bosetting og verdiskapning langs
          kysten.</p>
    <p>
          Men en samisk framtid kan ikke sikres bare på grunnlag av
          fornybare ressurser. Det materielle grunnlaget for samisk
          kultur har endret seg i løpet av den siste generasjonen.
          Bruken av ikke-fornybare ressurser må utvikles på en skånsom
          måte, som kommer flest mulig til gode. Samtidig som vi sikrer
          naturgrunnlaget må det også satses på infrastruktur,
          utdanningsmuligheter, kompetansearbeidsplasser, og utvikling
          av det private næringsliv for å sikre ungdom en fremtid i
          våre områder.</p>
    <p>
          Med disse ordene vil jeg uttrykke håp og forventninger til
          framtiden, og ønske dere alle et godt nytt år.</p>
    <p></p>
    <p>
        Publisert av Hivand, Pål. </p>
    <p>
        Sist endret 10.01.2007
      </p>
  </body>
</document>
