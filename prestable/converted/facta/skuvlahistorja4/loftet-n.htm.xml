<?xml version="1.0" encoding="UTF-8"?>
<!DOCTYPE document PUBLIC "-//UIT//DTD Corpus V1.0//EN" "http://giellatekno.uit.no/dtd/corpus.dtd">
<document id="no_id" xml:lang="nob">
  <header>
    <title>Minner fra folkeskoletida mi, på skolestueloftet i
  Vestertana</title>
    <genre/>
    <author>
      <unknown/>
    </author>
    <translator>
      <unknown/>
    </translator>
    <translated_from xml:lang="sme"/>
    <year>2010</year>
    <publChannel>
      <publication>
        <publisher>Davvi Girji</publisher>
      </publication>
    </publChannel>
    <wordcount>1684</wordcount>
    <availability>
      <free/>
    </availability>
    <submitter email="borre.gaup@samediggi.no" name="Børre Gaup"/>
    <origFileName>http://skuvla.info/skolehist/loftet-n.htm</origFileName>
    <parallel_text location="loftet-s.htm" xml:lang="sme"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision$; </version>
  </header>
  <body>
    <p>Sámegillii</p>
    <p>Artikkel i boka Samisk
  skolehistorie 4 . Davvi Girji
  2010.</p>
    <section>
      <p type="title">Per Erik Saraksen:</p>
    </section>
    <section>
      <p type="title">Minner fra folkeskoletida mi, på skolestueloftet i
  Vestertana</p>
    </section>
    <section>
      <p type="title">Til norsk ved Svein Lund</p>
    </section>
    <p>
      <em type="bold">Per Erik Saraksen (1901–1989) holdt i 1972 dette kåseriet
        i sameradioen om si tid på folkeskolen i Vestertana. Per Erik
        Saraksen er nærmere presentert i denne boka i Ragnhild Sandøys
        artikkel Fornorsking av Finnmark blei deres liv
        .</em>
    </p>
    <p><em type="bold">Per Erik Saraksen i lag med kona Inger i Kiberg på
        1930-tallet.</em>
        (Foto utlånt av Turid Heimen)</p>
    <p>I dette programmet skal jeg minnes litt av hvert fra
  folkeskoletida mi, som falt fra 1909 og 7 år framover. Skolestedet
  var Gárggogeahčenjárga i Vestertana, der det lille rødmalte
  skolebygget sto.</p>
    <p>Denne skolen i seg sjøl var ikke annerledes enn andre små skolehus
  i samiske områder i den tida. Det som var annerledes i Vestertana,
  var interneringsromma på loftet for fjerntboende barn. Det er også
  situasjonen til de fjerntboende barna i den tida som jeg skal
  fortelle om, i den tida da jeg gikk de lovbestemte 7 åra på
  folkeskolen. Hjemplassen min var Ávskár (Øskarnes), som var nesten ei
  mil fra Vestertana, og derfor kom jeg til å høre til de fjerntboende
  barna.</p>
    <p>Skolehuset var anslagsvis 9 meter langt, klasserommet 5 ganger 5
  meter. I den andre enden var det et lite kammers for læreren og et
  enda mindre kjøkken. Loftet var delt i tre rom. På midten en liten
  gang. Fra skolegangen var det stige opp til loftet. På hver side av
  loftsgangen var det rom for internatbarna – et for jentene, det andre
  for guttene.</p>
    <p>Loftet hadde skråtak som på begge sider gikk nesten ned til
  loftsgulvet, bare et tømmerlag var imellom. På norsk blei det kalt
  «flyndreloftet». På hver sidevegg var det panelt et en meter bredt
  mørkerom. I hvert soverom var det ei lita glassrute. Loftbjelkene var
  av ganske rundt tømmer uten paneling nedentil, og «teltstenger» som
  var telja til med øks. Noe malingstrøk var selvfølgelig ikke blitt
  sløst bort på loftet. I hvert av romma var det en ovn som hadde to
  kokehull. (I gamle dager blei disse kalt for «likkisteovner».) Små
  vedkasser var sittebenk og i tillegg hadde vi våre egne matkister. Vi
  på gutterommet hadde enda en lang skammel, en langbenk som tidligere
  var brukt i skolestua. Under vinduet var en gammeldags skolepult som
  bord.</p>
    <p>Dette var Tana kommune sin billige internatordning. Ved og lys
  holdt kommunen, men alt annet måtte foreldrene holde. Sjøl hadde vi
  med oss nistemat: brød og samekake, smør, boknakjøttbiter,
  surmelkskagge, en liten stamp med saltfisk og tranflaske.</p>
    <p>Kommunen lønna ingen betjening for disse barna, ikke engang en
  golvvasker. Alt måtte vi gjøre sjøl. Det første skoleåret mitt var vi
  bare to 8 år gamle gutter, jeg og Simon Mortensen, fra Šuoršjohka
  (Sjursjok). Vi blei gode kamerater og det gikk bra. Småskolen var da
  bare 5 uker tidlig på høsten og 5 uker seint på våren. De seinere åra
  kom det flere gutter.</p>
    <p>På det ene rommet kokte vi, spiste, leste lekser og sov på golvet.
  Køyer (senger) fans det ikke. På det samme rommet var de små
  matkistene våre som også blei brukt som sittebenker. Vanligvis spiste
  vi på kne på golvet, hver ved sida av si egen kiste. Fiskestamper,
  melkekagger og andre slike ting satte vi i de trange og mørke
  sideromma sammen med sengetøy og sennagrass.</p>
    <p>
      <em type="bold">Skolestua i Gárgogeahči i Vestertana, fotografert i 1926.
      Bildet med bildetekst er tatt fra Jul i Tana 1961 . Det
      stemmer at Johanne Bakke dreiv skole på stedet helt til 1960, men
      ikke hele tida i dette bygget. Det blei bygd nytt internat hundre
      meter overfor den gamle skolen.</em>
    </p>
    <p>
      (Kilde: Jul i Tana 1961)</p>
    <p>
      <em type="bold">Johanne Bakke i lag med husmora, Leonora Andersen og
      elevene ved Vestertana skole i 1926.</em>
    </p>
    <p>
      (Kilde: Jul i Tana 1961)</p>
    <p>I Vestertana var det en butikk omtrent 200 meter fra skolen.
  Foreldrene kom av og til for å handle og da så de samtidig gjerne til
  oss. Som regel var det gledesdager for oss. Vi kunne få litt
  godterier, slik som drops, brunsukker (kandis), kringler og noen
  ganger finbrød. Sjølsagt fikk vi ikke alt dette samtidig, men et
  eller to slag av gangen. Da blei romma våre gjort skikkelig reine.
  Vår egen rydding var sjølsagt «så som så». Når det blei alt for mye
  bråk og rabalder på loftet over hodet på læreren, pleide han å komme
  og kjefte på oss. Dersom det da falt seg slik at golvet var fullt av
  rusk og altfor skittent, jaga han oss igang med å rydde opp og vaske
  golvet. Det blei vanligvis gjort med kaldt vann og sennagrass som
  golvklut.</p>
    <p>Hver av oss brukte å ha med seg sengetøy, sennagrass, tallerken,
  kopp, skjei, bordkniv og vaskebalje. Noen hadde også vannbøtte og ei
  lita gryte.</p>
    <p>For hver skoletur [1] avtalte vi hvem som
  skulle koke i samme gryta. Hver skar en bit kjøtt og la i
  middagsgryta. Det blei merka med hakk, med tråd eller små trefliser,
  for lett å kunne se hvem de enkelte bitene i middagsgryta tilhørte.
  Når vi var ferdig med maten, putta vi vanligvis spiseserviset uvaska
  under kistelokket.</p>
    <p>Vann måtte vi hente i bøtter et par hundre meter unna. Det var
  vanskelig og tungt om vinteren for små barn. Klokke hadde ingen av
  oss. Vi sovna når vi blei trøtte og våkna når pedellen begynte å
  styre med ovnen i klasserommet. Når det var frost om vinteren var det
  et tykt islag på toppen av vannbøtta i rommet vårt. Da fikk vi lov å
  komme inn i klasserommet og varme oss ved ovnen før skolen begynte om
  morgenen.</p>
    <p>Men også under slike forhold skjedde det noen artige hendelser som
  har festa seg i minnet. Alt tidsfordriv måtte vi sjøl finne på. Ovnen
  vår hadde veldig god trekk, særlig i sterk vind. I mørke
  vinterkvelder pleide vi å fyre med kol. Alle gikk ut på snøskavlen
  for å se, bare en blei igjen på loftet. Han åpna ovnslokket og helte
  parafin på det brennende bålet. De som var ute kunne se en veldig
  lang lys flammetunge stige opp i lufta gjennom skorsteinshullet. Vi
  syntes det var veldig morsomt å se på. Men det varte ikke lenge.
  Folka på de nærmeste gårdene så også dette bålet og kom springende da
  de trodde at huset brant. Vi fikk både av dem og av læreren strengt
  ordre om å slutte med den slags leiker, og etter det forsøkte vi ikke
  å gjøre den «kunsten» flere ganger.</p>
    <p>I 1911 hadde Tanafjorden fått en ny lokalbåt, «Tanahorn». Den
  dampbåten hadde en fryktelig høy lyd. Ei tid etter det fikk vi en ny
  lærer – en stor trønder. Han var en kar som tok det litt lettvint.
  Det var ikke alltid at han gadd å fyre i sin egen kjøkkenovn. Da
  brukte han å komme opp til loftet for å lage mat, da han gjetta at vi
  hadde god fyr i ovnen. Vi så det som en stor ære for oss. En gang
  etter skoletid kom karen igjen opp på loftet med steikepanne og
  potetfat fullt av vispa røre for steikekaker. Han ba oss hente en
  avlang skammel fra skolerommet, på den satte han potetfatet, sukker-
  og smørfat og tallerker for kakene. Sjøl satte han seg på enden av
  benken og ba oss sette oss på andre enden så ikke benken skulle reise
  seg. De andre samla seg rundt som kråkeunger. Den første kaka var
  allerede ferdig og den andre var snudd i panna, da plutselig
  «Tanahorn» fløyta. Med det samme hoppa alle opp og fløy bort til
  vinduet. Men da vippa benken, potetfatet i golvet i tusen knas, den
  ferdige kaka, sukkeret og smøret samme vegen. Vi blei helt stumme.
  Læreren sto litt og så på den katastrofale situasjonen, det syntes
  som om han trakk litt på smilebandet. «Kan dere være så snille å
  rydde opp på golvet!» utbrøyt han bare, ga oss kaka som var i panna
  og rusla ned med den tomme panna. Vi gjorde oss sjølsagt også nytte
  av den kaka som var havna på golvet.</p>
    <p>I løpet av mine 7 skoleår hendte det ikke en eneste gang at doktor
  eller noe slags helseråd, skolestyremedlem eller noen annen som var
  tiltrodd av kommune kom for å inspisere forholda våre. Dette
  loftsrommet forlot vi i samme tilstand som da vi trødde inn der
  første gang 7 år tidligere. Bare en forskjell hadde hendt. Tana
  kommune hadde påkosta å bore ut et rundt hull i veggen over vinduet
  og sette inn en ventil der på størrelse med et koppefat.</p>
    <p>
      <em type="bold">Vestertana "nye" internat i Gargogeahči var i
      drift som internat fra 1934 til 1963 og som dagskole til 1969.
      Internatbygget er i dag det eneste bevarte internatet i
      sjøsamiske områder fra før krigen. Det er foreslått å lage
      skolemuseum her.</em>
    </p>
    <p>
      (Foto: Svein Lund, 2007)</p>
    <p>Når jeg i seinere tid har sett hvordan forholda for fjerntboende
  barn har bedra seg fra år til år, så har jeg mer enn en gang undra
  meg over hvordan vi kunne klare oss gjennom skoleåra under de
  forholda som vi hadde.</p>
    <p>Nå, men klaga ikke foreldra våre over at barna deres hadde slike
  forhold under skoletida? Jeg kan ikke huske å ha hørt at noen
  framsatte klager offentlig. Samefolket hadde i den tida liten
  kunnskap om på hvilken måte man kunne fremme slike klager. Blant de
  avsidesboende samene var det ingen som hadde nok ferdigheter i norsk
  språk og skriving at de kunne hjelpe sine venner med slike saker.</p>
    <p>I tillegg kom at samenes syn på de styrende institusjoner og
  bestemmelser var slik som ei gammel kone i Vestertana sa til mannen
  sin da han gikk mange mil over øde vidder og fjell for å snakke med
  soknepresten om ei sak som han ikke var enig med presten om. Kona
  blei reint forskremt over dristigheta til mannen sin og klaga til
  naboen: «Vuoi, vuoi, han Mathis er gal! Han dro for å skjelle ut
  presten som er Guds stedfortreder her på jorda».</p>
    <p>[1] Med «skoletur» menes her den tida elevene
  gikk på skole av gangen, i dette tilfellet 5 uker.
  (red.)</p>
    <p>Flere artikler fra
  Samisk skolehistorie 4</p>
  </body>
</document>
