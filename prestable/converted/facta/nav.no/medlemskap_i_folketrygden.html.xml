<document xml:lang="nob" id="no_id">
  <header>
    <title>NAV - Medlemskap i folketrygden - </title>
    <genre code="facta"/>
    <author>
      <unknown/>
    </author>
    <publChannel>
      <publication>
        <publisher>NAV</publisher>
      </publication>
    </publChannel>
    <wordcount>449</wordcount>
    <conversion_status type="standard"/>
    <availability>
      <free/>
    </availability>
    <submitter name="Børre Gaup" email="borre.gaup@samediggi.no"/>
    <multilingual/>
    <origFileName>http://www.nav.no/Internasjonalt/Medlemskap+i+folketrygden</origFileName>
    <parallel_text location="membership_in_the_national_insurance_scheme.html" xml:lang="eng"/>
    <parallel_text location="220239.html" xml:lang="nno"/>
    <parallel_text location="medlemskap_i_folketrygden.html" xml:lang="sme"/>
    <metadata>
      <uncomplete/>
    </metadata>
    <version>XSLtemplate $Revision: 31551 $; file-specific xsl  Revision; common.xsl  $Revision: 134027 $; </version>
  </header>
  <body>
    <p type="title">Medlemskap i folketrygden</p>
    <p>Medlemskap i folketrygden er nøkkelen til rettigheter fra NAV. Det er ikke avgjørende at du er norsk statsborger, registrert i folkeregisteret eller betaler skatt til Norge. Det er avgjørende at oppholdet i Norge er lovlig.</p>
    <p>Trygderettigheter er avhengig av nåværende eller tidligere medlemskap. Enkelte rettigheter kan likevel gis til et familiemedlem av et medlem av folketrygden.</p>
    <p>Hvilke ytelser du har krav på avgjøres blant annet av hvilken dekning medlemskapet gir.</p>
    <p>Enkelte trygdeytelser krever at du har vært medlem i folketrygden en viss tid. Du kan lese mer om dette under hver enkelt ytelse.</p>
    <p>
      <em type="italic">Når er du medlem i folketrygden? </em>
    </p>
    <p>
      <em type="italic">Bosatt i Norge – pliktig medlem i folketrygden </em>
    </p>
    <p>Er du bosatt i Norge, er du som hovedregel medlem i folketrygden.</p>
    <p>For å regnes som bosatt, må du oppholde deg i Norge i minst 12 måneder. Når du flytter til Norge for å være her i minst 12 måneder, blir du medlem fra innreisedatoen.</p>
    <p>
      <em type="italic">Hvis du ikke bor i Norge </em>
    </p>
    <p>Selv om du ikke bor i Norge, er du medlem i folketrygden hvis du er:</p>
    <list>
      <p type="listitem" xml:lang="nno">arbeidstaker i Norge</p>
      <p type="listitem">norsk statsborger/EØS-statsborger, og ansatt på norsk skip med unntak for cateringansatte på turistskip registrert i Norsk Internasjonalt Skipsregister NIS .</p>
      <p type="listitem">norsk statsborger/EØS-statsborger, og ansatt i den norske stats tjeneste i utlandet</p>
      <p type="listitem">norsk statsborger/EØS-statsborger, og studerer i utlandet med lån eller stipend fra Lånekassen</p>
      <p type="listitem">arbeider midlertidig i utlandet for arbeidsgiver med plikt til å betale arbeidsgiveravgift i Norge</p>
    </list>
    <p>
      <em type="italic">Frivillig medlemskap i folketrygden under opphold i Norge </em>
    </p>
    <p>Hvis du skal oppholde deg i Norge tre til 12 måneder, uten å arbeide her og har sterk tilknytning til Norge, kan du etter søknad bli medlem i folketrygden.</p>
    <p>
      <em type="italic">Frivillig medlemskap i folketrygden under opphold utenfor Norge </em>
    </p>
    <p>Hvis du er medlem i folketrygden og skal oppholde deg i utlandet, kan oppholdet i utlandet medføre at medlemskapet i folketrygden opphører. Du kan da søke om frivillig medlemskap i folketrygden.</p>
    <p xml:lang="eng">
      <em type="italic">Trygdeavtale </em>
    </p>
    <p>Norge har trygdeavtaler med flere land. Den viktigste avtalen er med EØS-landene . Hvis du er omfattet av en trygdeavtale, kan denne avtalen bestemme i hvilket land du skal være medlem i trygden. Det som er nevnt ovenfor, kan da bli uriktig. Du bør undersøke om en trygdeavtale gjelder i ditt tilfelle.</p>
    <p xml:lang="eng">
      <em type="italic">Trygdeavgift </em>
    </p>
    <p>Medlemskap i folketrygden betyr at du må betale trygdeavgift .</p>
    <p>Hvor mye du skal betale i trygdeavgift vil være avhengig av om</p>
    <list>
      <p type="listitem" xml:lang="dan">du er skattepliktig til Norge og trygdeavgiften betales sammen med skatten</p>
      <p type="listitem">arbeidsgiver plikter å betale arbeidsgiveravgift</p>
    </list>
    <p>
      <em type="italic">Når opphører medlemskapet? </em>
    </p>
    <p>Arbeid eller opphold i utlandet kan medføre at medlemskapet i folketrygden opphører.</p>
    <p>
      <em type="italic">Konsekvenser av ikke å være medlem i folketrygden </em>
    </p>
    <p>Når du ikke er medlem av folketrygden, har du ingen rettigheter etter folketrygdloven.</p>
    <p>Det betyr at du heller ikke skal betale trygdeavgift.</p>
  </body>
</document>
