<?xml version="1.0" encoding="UTF-8"?>
<!DOCTYPE document PUBLIC "-//UIT//DTD Corpus V1.0//EN" "http://giellatekno.uit.no/dtd/corpus.dtd">
<document id="no_id" xml:lang="nob">
  <header>
    <title>Forfall og fornorsking</title>
    <genre/>
    <author>
      <person born="" firstname="Svein" lastname="Lund" nationality="NO" sex="m"/>
    </author>
    <wordcount>4570</wordcount>
    <availability>
      <free/>
    </availability>
    <submitter email="borre.gaup@samediggi.no" name="Børre Gaup"/>
    <multilingual/>
    <origFileName>http://skuvla.info/skolehist/forfall-n.htm</origFileName>
    <parallel_text location="forfall-s.htm" xml:lang="sme"/>
    <metadata>
      <uncomplete/>
    </metadata>
    <version>XSLtemplate $Revision: 32698 $; file-specific xsl  Revision; common.xsl  $Revision: 43736 $; </version>
  </header>
  <body>
    <p xml:lang="smj">Sámegillii</p>
    <p>Artikkel i boka Samisk
  skolehistorie 3 . Davvi Girji
  2009.</p>
    <section>
      <p type="title">Forfall og fornorsking</p>
    </section>
    <section>
      <p type="title">Glimt fra Kvalsunds skolehistorie 1800–2007 samla av Svein
  Lund</p>
    </section>
    <p>
      <em type="bold">I forrige artikkel skriver Unni Nilsen om skoleforholda i
        Kvalsund på 1700-tallet at skoletilbudet da var ganske bra, men
        at det var i forfall ved århundreskiftet. I denne artikkelen
        følger vi utviklinga fra begynnelsen av 1800-tallet, da
        Kvalsundområdet ennå var en del av Hammerfest landsogn. Fra
        dette blei så Kvalsund skilt ut som egen kommune i 1869.</em>
    </p>
    <p>Sett fra fornorskingsforkjempernes side er Kvalsund en av
        deres største suksesser. I 1800 var samisk det helt dominerende
        språket i nåværende Kvalsund kommune. To hundreår seinere er
        det knapt noen under 50 år i kommunen som har samisk som
        morsmål. Skoleåret 2006/07 hadde ingen elever her samisk som
        fag. Hvordan har dette vært mulig?</p>
    <section>
      <p type="title">Forfall på 1800-tallet</p>
    </section>
    <p>Utover 1800-tallet ser det ut til å ha vært dårlig med skolestell
  i Kvalsund i en periode. I flere år på 1820- og 30-tallet var det
  ingen lærer i hele Hammerfest landsogn, verken for samer eller
  nordmenn. I 1850 var det tre omgangsskolelærere, men gjennomsnittlig
  fikk hvert barn under tre ukers skolegang, langt under skolelovens
  minimum som da var to måneder.</p>
    <p>På 1860-tallet blei det bygd flere skolehus, men fortsatt måtte
  mange ta til takke med omgangsskole. På 1880-tallet skjedde
  undervisninga i Kokelv i en fellesgamme, der husdyra var innerst,
  folk bodde i midten og skolen blei holdt ute i døra.</p>
    <p>Selv om det utover 1800-tallet kom både nordmenn og kvener til
  Kvalsund, var samisk fortsatt det språket som flest snakka. I 1886
  var det i kommunen tre samiske skolekretser og én norsk/samisk krets,
  samt omgangsskole for samiske barn. Først ved folketellinga i 1930
  var det såvidt flere norsktalende enn samisktalende.</p>
    <p>I hvilken grad beherska så de samisktalende norsk? Omkring dette
  er det sterkt motstridende påstander. Prest C. Aars hevda i 1849 at
  sjøsamene i prestegjeldet kunne så mye norsk at samisk i opplæringa
  var unødvendig. Seminarlærer A. J. Lasson fortalte derimot året etter
  at av 20 samer på konfirmasjonsskolen var det 18 som ikke forsto
  norsk, mens 2 forsto litt. Likevel blei det brukt norske bøker. På
  grunn av sokneprestenes harde fornorskingslinje utnytta man heller
  ikke de mulighetene som fantes for bruk av samisk i undervisninga.
  Sjøl om det på 1860-tallet kom lærebøker med dobbel tekst, blei bare
  de reine norske bøkene brukt i Kvalsund. I følge bygdeboka var det i
  1874 115 skolebarn i Kvalsund kommune, og 78 av dem ønska
  undervisning på samisk. På slutten av 1800-tallet truer befolkninga
  med å klage til biskopen over at presten hindrer bruk av samisk. Ei
  liste over samiske elevers norskkarakterer fra 1886 viser at av 35
  elever hadde hele 23 karakteren 4,5 eller 6, noe som vil si at de
  kunne svært lite norsk. [1]</p>
    <p>Et brev som skolestyret sendte til Skoledirektøren i 1890 viser
  klart at foreldra ønska undervisning på samisk, men det ville ikke
  skolestyret at de skulle få:<em type="italic"><span type="quote">«I anledning af Hr. Skoledirektørens Skrivelse af 8de Oktober
  sidste angaaende Undervisningssproget inden Folkeskolen (Skolelovens
  §73 2et Led) har Skolestyret i Møde den 7de November sidste enstemmig
  udtalt sig saaledes: Man tør ikke tilraade, at Adgangen til at
  benytte Lappisk eller Kvensk ved Kristendomsundervisningen i Kvalsund
  Folkeskole udvides saaledes, at Forældrene faar bestemme det Sprog,
  der skal anvendes. Skolestyret mener, at en saadan Ordning ville
  medføre Splid og desuten virke skadelig paa Skolen i det Hele.
  Derimod finder man at kunne foreslaa, at det lappiske eller kvænske
  Sprog som hittil benyttes som Hjælpesprog, og at de nu brugelige
  Læse- og Lærebøger med dobbelt Sprogtext fremdeles
  bibeholdes.»</span></em></p>
    <p>Kirkedepartementet vurderte i 1898 Kvalsund kommune som en av de
  kommuner der det fortsatt var behov for å bruke samisk som
  hjelpespråk.</p>
    <p xml:lang="isl">
      <em type="bold">Saraby skole 1908</em>
    </p>
    <p>
      (Foto: Bernt Thomassen / Ulf Jacobsens fotosamling)</p>
    <p>
      <em type="bold">Klubben skole</em>
    </p>
    <p>
      (Foto: Bernt Thomassen / Ulf Jacobsens fotosamling)</p>
    <section>
      <p type="title">Samiske lærere?</p>
    </section>
    <p>Det er vanskelig å få en oversikt over den etniske bakgrunnen til
  lærerne gjennom tidene, men alt tyder på at både på 1700- og
  1800-tallet var en stor del av lærerne av samisk ætt, og mange brukte
  nok i større eller mindre grad samisk i undervisninga. Blant lærerne
  på midten av 1800-tallet finnet vi navna Peder Nilsen Magga og Henrik
  Nilsen Magga. Av navna på andre lærere tyder det på at noen har vært
  sjøsamer fra distriktet, mens andre har vært norske. Etter hvert blei
  det flere og flere norske lærere.</p>
    <p>En usedvanlig stabil lærer var Henrik Arild, som var
  <span type="quote">«kretsskolelærer for almueskolen»</span> fra 1860 til 1901. Han hadde sitt
  hovedsete i Fjordbotn i Repparfjord, i skolens lærerbolig, men
  underviste også på andre skoler i kommunen, i alle fall i Neverfjord
  krets. Om hans familie opplyses i bygdeboka at de alle snakket norsk.
  Sjøl tolka han mellom norsk, samisk og finsk. Han må i alle fall ha
  brukt samisk som hjelpespråk, for i hans søknad til Finnefondet i
  1886 er det ei liste over <span type="quote">«antallet af de Børn hvortil det Lappiske
  Sprog maa benyttes som Hjælpemiddel»</span>.</p>
    <p>De siste åra før Henrik Arild blei pensjonert, vikarierte hans
  sønn, Andreas Arild, for han. Familien Arild var av blanda
  avstamning, men likte helst å framstå som norske. Vi gjengir i denne
  boka Andreas Arild sin fortelling om da han kom som lærer til Kokelv
  i 1898, samt en av hans søknader til Finnefondet.</p>
    <p>
      <em type="bold">Halsen skole</em>
    </p>
    <p>
      (Foto: Bernt Thomassen / Ulf Jacobsens fotosamling)</p>
    <section>
      <p type="title">En fornorskingsmotstander i Kvalsundskolen</p>
    </section>
    <p>Henrik og Andreas Arilds etterfølger var den av lærerne i Kvalsund
  som har blitt mest kjent i ettertida. Anders Larsen fra Seglvik
  ytterst i Kvænangen var født i 1870. I 1895 kom han første gang til
  Kokelv for å være lærer. Han hadde da ennå ikke tatt lærerutdanning,
  det gjorde han på Tromsø seminar 1897–99. Etter tre år som lærer i
  Rafsbotn i Alta [2] , underviste han i Kvalsund
  kommune i tida 1902–18. Han hadde som forgjengeren sin hovedbase i
  Repparfjord. Her var det i 1908 10 ukers småskole og 12 ukers
  storskole, så han hadde tid til å undervise også ved andre skoler; i
  Neverfjord, Kokelv og Komagnes. Da Anders Larsen kom til Kvalsund
  hadde kommunen 7 skolekretser, men bare 2 fast ansatte lærere. Da han
  slutta var det 4 lærere. Det skjedde for øvrig stadige endringer i
  kretser og hvilke skoler som den enkelte lærer underviste ved.</p>
    <p>
      <em type="bold">Bryllupsbilde av Anders Larsen og kona Petra.</em>
    </p>
    <p xml:lang="dan">
      (Foto: Tromsø museum)</p>
    <p xml:lang="dan">
      <em type="bold">Skolebarn i Repparfjorden</em>
    </p>
    <p xml:lang="dan">
      (Foto: Anders Larsen / Tromsø museum)</p>
    <p>Anders Larsen var en aktiv forkjemper for samisk språk. Sammen med
  sine brødre grunnla han i 1903 det som har vært kalt den første
  samiske forening, med sikte på å gi ut avis på samisk. Det førte til
  avisa <em type="italic">Sagai Muittalægje</em>[3] , som kom ut annen
  hver uke i perioden 1904–11, hele tida med Anders Larsen som
  redaktør. Vi kan i ettertida undre oss over hvordan han klarte dette
  ved sida av full jobb som lærer og med den tidas kommunikasjoner.
  Avisa uttrykte sitt syn på språkpolitikken i skolen slik: <em type="italic"><span type="quote">«Samene
  bør ikke sette seg mot at deres barn lærer norsk, men hver same bør
  kunne lese sitt morsmål.»</span></em></p>
    <p>I 1902 fikk Finnmark egen skoledirektør. Det var Bernt Thomassen,
  som blei kjent som en hard fornorskingsforkjemper. Larsen brukte
  samisk språk som hjelpespråk i undervisninga og gjennomførte i alle
  fall kristendomsundervisninga på samisk. Men innenfor de
  skolekretsene der Larsen underviste var dette bare tillatt i Kokelv,
  og bare fram til 1910. Han kom derfor i strid med skoledirektøren.
  Denne striden blei skjerpa på grunn av skriveri i Sagai Muittalægje,
  både på grunn av det Larsen sjøl skreiv og leserinnlegg som han tok
  inn i avisa. I 1904 skreiv en leser et innlegg som Thomassen oppfatta
  som sjikane av han. Det gikk da så langt at skoledirektøren trua med
  både å politianmelde Larsen og å avsette han som lærer. Noen av
  leserne gikk atskillig lengre enn Larsen sjøl i å kreve samisk skole.
  En innsender skreiv at dersom ikke samiske barn får
  samiskundervisning, bør samene nekte å sende sine barn til den norske
  skolen og heller sette dem i privatskoler.</p>
    <p>Sagai Muittalægje spilte en viktig rolle da den første samiske
  stortingsrepresentant, Isak Saba, blei valgt i 1906. Det var også her
  Saba offentliggjorde sin sang <span type="quote" xml:lang="sme">«Sámi soga lávlla»</span>, som seinere har
  fått status som samenes nasjonalsang. Etter hvert fikk Sagai
  Muittalægje økonomiske problemer. Dette bidro nok til at avisa gikk
  inn i 1911, men også politiske motsetninger kan ha spilt inn. Året
  etter ga Larsen ut den første samiskspråklige romanen, Bæivve-Alggo
  [4] . Den skildrer en sjøsamegutts møte med
  fornorskinga i skolen og samfunnet og hans utvikling fram til samisk
  aktivist.</p>
    <p>Larsen var ikke bare lærer, redaktør og forfatter. Han var også
  aktivt med i kommunalt arbeid og hadde ei rekke verv, bl.a. som
  kommunerevisor, medlem av ligningsutvalg og fattigstyre.</p>
    <p>Anders Larsen var en klar motstander av Finnefondet, som var et av
  hovedinstrumenta i fornorskingspolitikken. Likevel søkte han også som
  andre lærere om lønnsbidrag fra Finnefondet. I finnefondsarkivet er
  det bevart hans søknad fra 1900, da han var i Rafsbotn. På denne har
  formann H. Borch i Alta skolestyre skrevet: <em type="italic"><span type="quote">«Oversendes ærbødigst
  Tromsø skoledirektør med anbefaling. Hr. Larsen arbeider med flid og
  samvittighetsfuldhet paa børnenes fornorsking.»</span></em></p>
    <p>I 1905 søkte Larsen fra Kvalsund, der han oppgir at <em type="italic"><span type="quote">«i enkelte
  kredse er kun finske børn, og skolearbeidet yderst tungvindt, men
  norsk læres efter hånden»</span>.</em>
  Av hans søknad for året 1915 går det fram at han underviste disse
  kretsene, som her er oppgitt med <span type="quote">«børnenes sprog»</span>:<em type="italic"><span type="quote">«Repperfjord: Lappisk og kvænsk, 2 norske barn.
  Kokelv: Lappisk
  Klubben: Lappisk og kvænsk»</span></em></p>
    <p>Etter hvert blei Anders Larsen utslitt og oppgitt av å kjempe i
  motvind for samenes sak. I 1917 bidro han med artikkelen
  <em type="italic"><span type="quote">«Fornorskningen i de nuværende skoler i Finmarken»</span></em> i
  artikkelsamlinga <em type="italic">Fornorskningen i Finmarken</em>[5] , men etter det var det lite som kom fra han. I 1918
  flytta han fra Kvalsund til Sandtorg i Trondenes, nåværende Harstad
  kommune. Et par år seinere starta Josef A. Pedersen (Baukop) i
  Porsanger ei ny samisk avis, <em type="italic">Samealbmug</em> . Han ba da Anders
  Larsen om å være redaktør, men Larsen sa nei. Han nøydde seg med å
  skrive noen få artikler i denne avisa, og siden kom det ikke mer
  samepolitiske ytringer fra Larsen. I Trondenes var han lærer til han
  blei pensjonert i 1940 og der døde han i 1949.</p>
    <p>Like før han døde gjorde han ferdig den lille boka <em type="italic">Mærrasámiid
  birra</em>[6] . Denne blei gitt ut året etter i norsk
  oversetting av Just Knud Qvigstad, først i 1979 kom den ut på
  originalspråket. I det Larsen her forteller fra sjøsamenes liv er det
  mye som bygger på det han så og hørte mens han var lærer i
  Kvalsund.</p>
    <section>
      <p type="title" xml:lang="kal"><span type="quote" xml:lang="kal">«Norsk, men i smaa Kaar»</span></p>
    </section>
    <p>Finnefondet blei ikke bare brukt til lønnstillegg til lærere.
  Kommuner kunne også søke støtte til internering, utviding av
  skoletida, til småbarnsskoler og nye skolekretser. I 1901 søker
  Kvalsund skolestyre om støtte til internering og ny
  småskolekrets.</p>
    <p>Søknaden om kr 100,00 til internering begrunnes slik: <em type="italic"><span type="quote">«Bidraget
  til Internering agtes anvendt saaledes at tilreisende trængende
  Skolebørn faar dels hjelp til Indlogering hos Familier paa
  Skolestedet, dels Kosttillegg forsaavidt de bor paa de for Eleverne i
  Skolehusene indrettede Logirum.»</span></em></p>
    <p>Søknaden om kr 150,00 til småskole i Torskefjord er begrunna slik:
  <em type="italic"><span type="quote">«Torskefjord ligger paa østre Side aaf Kvaløen med en 25 kilometer
  lang besværlig vei til nærmeste Skolekreds paa fastlandet, Halsen.
  Befolkningen er norsk, men i smaa Kaar. Her vil i den nærmeste
  fremtid blive 8 skolepliktige børn. Hidtil har det været omtrent
  ugjørligt at faa Børn fra Torskefjord til at møde i den almindelige
  Kredsskole. Hvis bidrag erholdes, tænkes avholdt 6 á 8 ugers
  skole.»</span></em></p>
    <p>Sjøl om oppretting av egen skolekrets for ei bygd der befolkninga
  var norsk, kan synes å være noe i utkant av Finnefondets område, må
  det ha blitt innvilga. Søknaden for 1902 forteller at Torskefjord
  krets da var oppretta, og man søker da om tilsvarende småskolekrets
  for Stallogargo.</p>
    <section>
      <p type="title">Språkskifte</p>
    </section>
    <p>Da Johan H. B. Johansen, som var lærer i kretsene Halsen, Grøtnes
  og Saraby, søkte om finnefondstillegg i 1904, skreiv han en søknad
  der han gjorde grundig rede for språksituasjonen i disse
  skolekretsene. Vi siterer fra søknaden:<em type="italic">«Af vedlagte udskrift af skoleprotokollen vil sees, at der i
  Halsen kreds kun er 5 norske børn, medens de øvrige børn enten er af
  lappisk (22), kvænsk (7) eller blandet herkomst (6). Trods dette
  foregaar dog undervisningen i denne kreds udelukkende paa norsk, da
  børnene er særdeles flinke til at tale og forstaa dette sprog
  (gramatik og retskrivning er selvfølgelig ikke taget i betragtning
  ved angivelsen af fremgangen i norsk). Til sammenligning kan anføres,
  at ved min overtagelse af posten i 1885 var det kun faa børn, der
  kunde udtrykke sig nogenlunde paa norsk.</em></p>
    <p>
      <em type="italic">Ogsaa i Grøtnes kreds foregaar undervisningen udelukkende paa
  norsk.</em>
    </p>
    <p>
      <em type="italic">I Saraby kreds er samtlige børn lappiske, og det lappiske sprog
  maa her benyttes som hjælpemiddel ved undervisningen for de mindre
  børn, idet den af kirkedepartementet under 18/4 1898 udfærdigede
  instruks ang. brugen af lappisk og kvensk som hjælpesprog
  efterfølges.»</em>
    </p>
    <p>
  Etter at Anders Larsen flytta var det helt slutt på bruk av samisk i
  undervisninga i Kvalsund-skolene. Langvarig fornorskingspolitikk ga
  etter hvert resultater og utover mellomkrigstida skjedde det et
  språkskifte i deler av kommunen. I andre områder, som Kokelv og
  Revsnes holdt samisk seg lenger, de siste barna som vokste opp med
  samisk som hjemmespråk blei født først på 50-tallet og gikk altså på
  folkeskolen på 60-tallet. De siste samisktalende var tospråklige når
  de kom til skolen, men så seint som under krigen var her elever som
  kom til skolen med svært små eller ingen norskkunnskaper.</p>
    <p>Kokelv hadde dispensasjon for å ha kristendomsundervisninga på
  samisk lenger enn resten av kommunen. 08.09.1911 sendte Kirke- og
  undervisningsdepartementet dette brevet til skoledirektøren i
  Finnmark:<em type="italic"><span type="quote">«I anledning av hr. skoledirektørens skrivelser av 28 og 31
  oktober f.a. meddeles til efterretning og videre kundgjørelse at
  departementet i henhold til §6 sidste led i instruks av 18/4-1898
  angaaende bruken av lappisk som hjælpesprog ved undervisningen i
  folkeskolen efter omstendigheterne finder at kunne samtykke i at
  religionsundervisningen i Kokelv kreds i Kvalsund indtil utgangen av
  skoleaaret 1911-1912 foregaar udelukkende paa lappisk. J.
  Qvigstad    J. Meiste»</span></em></p>
    <section>
      <p type="title">Privat og offentlig fattigdom</p>
    </section>
    <p>Kvalsund har mange typiske trekk for kommuner i sjøsamisk område.
  Folk flest har livnært seg av fiske og fedrift, arbeid på lokalbåter
  og vegarbeid. Her har i flere perioder vært gruvedrift, men drifta
  har vært kortvarig. Finske, svenske og norske gruvearbeiderne som kom
  flyttende bidro til å endre den etniske sammensetninga av kommunen,
  og mange av deres etterkommere bor fortsatt her.</p>
    <p>Av skolehistoria ser vi at kommunen har hatt problem med å
  finansiere et anstendig skoletilbud. Med spredt befolkning og dårlige
  kommunikasjoner var det behov for mange skolekretser. I 1926 var det
  hele 9 kretser, derav 4 udelte, 3 todelte og 2 tredelte. I alle fall
  en av disse, Sjåholmen skole, hadde aldri eget skolehus, men leide
  rom i et privathus til kretsen blei inndratt i 1933.</p>
    <p xml:lang="dan">Jens Berg-Hansen forteller i Gløtt fra Kvalsunds
  skolehistorie:</p>
    <p><em type="italic"><span type="quote">«Skolestyreprotokollen gir nok av eksempler på både offentlig
  og privat fattigdom. Mangler og forfall ved skolehusene behandles
  stadig, og løses oftest ved at formannen gis fullmakt til å ordne
  saken «på billigste måte»</span> eller å anskaffe det mest nødvendige,
  ...
  Den private fattigdommen møter vi også. Skolestyret dekker hvert år
  lærebøker for barn der de foresatte ikke har råd til å betale selv,
  og gjennom skoledirektøren kommer det særbidrag til klær og sko til
  fattige skolebarn.»</em>[7]</p>
    <p>Et sentralt ledd i fornorskingspolitikken var bygging av internat.
  Kokelv fikk statsinternat i 1922, og kommunen gjorde flere forsøk på
  å få staten til å bygge flere internat. Det lykkes ikke og det blei
  derfor satt i gang kommunale internat, i Neverfjord, på Komagnes og i
  Repparfjord. Siden kommunen ikke hadde råd til nybygg, blei internata
  satt i gang i gamle hus. Ved Neverfjord internat var forholda så
  dårlige at foreldra sist på 30-tallet gikk til langvarig
  skolestreik.</p>
    <section>
      <p type="title">Krig og gjenreising</p>
    </section>
    <p>Som nevnt i artikkelen fra Lebesby i denne boka, blei det i 1943
  alle skolestyrer bedt om å oppgi <span type="quote">«Hvor mange lappiske barn mottar
  undervisning i folkeskolene...?»</span> og <span type="quote">«Hvor mange lappiske lærere
  deltar i undervisning av disse barn...»</span>. Svaret fra Kvalsund
  skolestyre er: <em type="italic"><span type="quote">«I Kvalsund kommune mottar ingen (reine) lappebarn
  undervisning i kommunens folkeskoler.»</span></em> Med å legge inn et
  <span type="quote" xml:lang="ger">«(reine)»</span>, som ikke var med i spørsmålet, klarer skolestyreformann
  Julius Gamman her å omgå det faktum at en stor del av elevene i
  Kvalsund hadde samisk bakgrunn. På denne tida var her også fortsatt
  en god del samisktalende elever, i alle fall i Kokelv krets.</p>
    <p>Kvalsund var fullt ut offer for tyskernes brent jord-taktikk og
  ingenting sto igjen. De aller fleste i Kvalsund blei evakuert, noen
  ganske få rømte til fjells. De som var i skolepliktig alder 1940–47
  tapte trolig alle ett eller flere års skolegang, og i den grad de
  fikk skole var denne hemma av stadig skiftende forhold og lærere,
  dårlige skolebygg og dårlig tilgang på læremidler.</p>
    <p>
      <em type="bold">Isak Leiros var lærer i Kvalsund i en mannsalder. Her er
      han avbilda sammen med kona Svanhild og dattera deres.</em>
    </p>
    <p xml:lang="swe">
      (Foto: Robert Paine / Finnmarksbiblioteket)</p>
    <p>Befolkninga i Kvalsund blei under evakueringa spredt over hele
  landet og de elevene som fikk skolegang mens de var evakuerte, fikk
  det under svært forskjellige forhold. Etter frigjøringa var det mange
  som fikk skole i de spesielle leirene og skolene som var oppretta for
  finnmarkselever.</p>
    <p>Den første undervisninga i Kvalsund starta våren 1946 i ei
  halvferdig skolebrakke på Halsen (nær Kvalsund sentrum), i løpet av
  skoleåret 1946/47 var det reist skolebrakker i alle kretser:
  Stallogargo, Kokelv, Komagnes, Neverfjord, Saraby og Repparfjord.</p>
    <p>Som kjent flytta folk stort sett tilbake til sine hjemsteder,
  stikk i strid med sentrale myndigheters ønske om sentralisering.
  Brakkeskoler blei også satt opp de fleste steder der det hadde vært
  skole før krigen. Men da disse skulle erstattes av permanente skoler,
  kom diskusjonen opp igjen om hvilke steder som skulle få skole.
  Tidligere skolesjef Ernst Hokland skildrer dette slik for Kvalsunds
  vedkommende: <em type="italic"><span type="quote">«Sentrale myndigheter slo til lyd for etablering av
  kretser med gunstigst mulig klassedeling, mens en lokalt fikk krav om
  oppretting av nye småkretser, i Revsneshamn, Saraby, på Skjåholmen og
  i Fægfjorden. Bare det siste kravet ble imøtekommet, mens Skjåholmen
  i en periode tidlig i 50-åra hadde skole i leide lokaler i den
  hardeste vintertida.»</span></em>[8]</p>
    <p>De permanente skolene blei ferdige fra 1951 til 1960. Av fire
  internat før krigen blei bare to gjenreist, Kokelv og Neverfjord,
  begge sto ferdige i 1956. Internatet i Neverfjord blei lagt ned i
  1977 og i Kokelv i 1982.</p>
    <section>
      <p type="title">Yrkeskurs og folkehøgskole</p>
    </section>
    <p>Da videregående skole blei bygd ut på 70-tallet var Kvalsund en av
  bare tre kommuner i Finnmark som ikke hadde noe videregående tilbud.
  Etter 1964 har alle elever i Kvalsund vært nødt til å reise ut av
  kommunen dersom de ville ha noe mer enn den obligatoriske
  skolegangen.</p>
    <p>På 1940- og 50-tallet var det derimot ei tid at Kvalsund trakk
  elever fra store deler av Finnmark. I 1946 kom mange frivillige for å
  delta i gjenreisingsarbeidet gjennom Fredsvennenes hjelpetjeneste
  [9] . De arbeida på flere steder på kysten av
  Vest-Finnmark, og hadde sin hovedbase i Kvalsund. Her arrangerte de
  yrkeskurs høsten 1946 og våren 1947. Det var kurs for snekkere,
  mekanikere, i husstell og søm. Disse kursa er nærmere omtalt i andre
  artikler i denne boka. I 1947 blei bygninger og utstyr overlatt til
  Vest-Finnmark yrkesopplæringsnemnd og Kvalsund kommune. Noen av de
  som hadde vært lærere det første året fortsatte ennå et år. Kommunen
  holdt da yrkeskursa gående fram til 1951.</p>
    <p>I 1949 flytta Svanvik folkehøgskole [10]
  midlertidig til Skáidi, og var der til 1964.</p>
    <p>I 1953/54 blei det satt i gang frivillig kommunal framhaldsskole,
  som varte fram til 9-årig skole blei innført i 1964. Det blei da bygd
  nytt ungdomsskolebygg i Kvalsund og alle elever fra hele kommunen
  måtte dra hit for å gå 7.–9. klasse. Da blei noen av de minste
  skolekretsene inndratt; Komagnes og Fægfjord i 1964 og Repparfjord i
  1966. Samtidig blei det oppretta skoleskyssruter. Skolemyndighetene
  ønska nå ikke utbygging av nye internat, så for elever som måtte gå
  ungdomsskolen i Kvalsund og ikke kunne komme hjem hver dag med
  skoleskyss, blei det ordna med privat innkvartering. På det meste var
  over 70 elever innlosjert privat i bygda. Behovet for innkvartering
  gikk ned da Kokelv fikk ungdomsskole fra slutten av 70-tallet og det
  blei bygd helårsveg til Saraby.</p>
    <p>I løpet av 1980-tallet gikk elevtallet i kommunen kraftig tilbake.
  På Stallogargo skole blei storskolen overført til Kvalsund da
  Kvalsundbrua blei bygd i 1981, og ti år seinere blei også småskolen
  lagt ned. Klubben skole er formelt sett ikke lagt ned, men har ikke
  vært i drift siden 1994. I 2007 er det bare tre skoler igjen i drift
  i kommunen: Kvalsund, Kokelv og Neverfjord.</p>
    <section>
      <p type="title">Folk uten fortid?</p>
    </section>
    <p>I 1986 utga Reidar Nielsen boka <em type="italic">Folk uten fortid</em> , om
  sjøsamene i Vest-Finnmark. En stor del av boka handler om folk i
  Kvalsund kommune. Det er flere årsaker til at folk her i stor grad
  har mista kontakten med fortida si. Fornorskingspolitikken gjorde at
  mange unge ikke lærte det språket som besteforeldregenerasjonen kunne
  fortalt historier på, samtidig som det samiske blei vurdert som noe
  mindreverdig som man måtte frigjøre seg fra. I Kvalsund kommune sto
  ikke et eneste hus igjen etter krigen, og praktisk talt alt av
  papirer gikk også opp i røyk. Det finnes ikke kommunale papirer fra
  før 1946 med unntak av en brannskadd skolestyreprotokoll fra
  1926–44.</p>
    <p>Fra kommunen si side ønska man i minst mulig grad å forholde seg
  til at en stor del av innbyggerne var samer. Da skolesjef Ernst
  Hokland i 1970 skreiv om <em type="italic"><span type="quote">«Skoleforhold i Kvalsund kommune
  1945–1970»</span></em> blei det samiske bare nevnt svært indirekte: <em type="italic"><span type="quote">«I
  likhet med de fleste mindre landkommuner i fylket hadde Kvalsund de
  siste årene før krigen et skolestell som nok var preget av mangler.
  Spredt bosetting, visse språkproblemer og svak økonomi var
  hovedårsakene til disse manglene,...»</span></em>[11] (Vår
  utheving. Red.) Hva språkproblemene gikk ut på er ikke forklart, og
  den etniske sammensetninga av kommunen er ikke nevnt utover denne
  antydninga.</p>
    <p>Som de tidligere elevene her forteller, har det vært svært lite
  eller ingenting elever har lært om lokalhistorie. Noen av
  fortellingene antyder en av årsakene; lærerne kom på 1900-tallet i
  stor grad utafra, i etterkrigstida mest sørfra, og hadde liten
  kontakt med foreldre og lokalbefolkninga ellers. Dette kan kanskje
  også være noe av bakgrunnen for at da to forfattere så seint som i
  2005 besøkte en skole i kommunen for å fortelle om gjenreisingstida i
  Kvalsund, opplevde de at interessen var stor for dette blant elevene,
  men derimot ganske liten blant lærerne.</p>
    <p>Noen hederlige unntak finnes likevel. Da Jens Berg-Hansen på
  1980-tallet var ansatt på kommunens skolekontor, samla han mye
  lokalhistorie og laga flere hefter. Ved Kokelv skole har også lærere
  og elever arbeida med å samle lokal historie.</p>
    <p>Fornorskingspolitikken ramma hardt i Kvalsund og mange reagerte
  med å ville fjerne alt som kunne minne om ei samisk fortid. Fra
  Klubbukta i Repparfjord fortelles det at et eldre samisktalende
  ektepar på 1950-tallet sørga for å brenne alt de hadde som kunne
  minne om samisk kultur. Samtidig ba de sine barn innstendig om at de
  ikke måtte lære samisk språk videre til sine etterkommere.</p>
    <p>Kommunestyret og kommuneadministrasjonen har i stor grad vært
  dominert av fornorskingsforkjempere. Da det på 1980-tallet var
  diskusjon om utvidelse av området til Samisk utviklingsfond (SUF),
  oppsto her en hissig debatt om Kvalsund skulle søke. En av
  motstanderne kalte det <span type="quote" xml:lang="sme">«Judas-penger»</span>. Det endte likevel med at
  kommunen søkte og blei del av området til utviklingsfondet. I seinere
  år har striden blussa opp igjen rundt spørsmålet om Kvalsund kommune
  skulle flagge på samefolkets dag, 6. februar. Kommunens samiske
  fortid er fortsatt et ømt punkt for mange.</p>
    <section>
      <p type="title">Uregelmessig samisktilbud</p>
    </section>
    <p>Det var på Kokelv skole at samisk språk holdt seg lengst i bruk i
  fornorskingstida og her gikk de siste samisktalende elevene i
  kommunen ut sist på 1960-tallet. Det var også i Kokelv at interessen
  meldte seg først for å lære samisk som andrespråk da dette blei
  mulig. Det starta på 1980-tallet med samisk som valgfag gjennom
  brevkurs. Skoleåret 1988/89 vedtok skolestyret å sette i gang
  samiskopplæring ved Kokelv skole. Det har vært samiskundervisning ved
  skolen i periodene 1991–94, 1997–99 og 2001–03. Ved Kvalsund skole
  har det vært samiskundervisning skoleåra 1993/94, 1997/98 og 2002/03.
  I tillegg har det i et par tilfelle vært samarbeid med nabokommunene,
  slik at en elev fra Kokelv har fått samisk ved Russenes skole i
  Porsanger, en fra Kvalsund har fått i Hammerfest.</p>
    <p>Kommunen opplyser at de stort sett har klart å få til
  samiskopplæring for de som ønsker det de årene det har vært
  etterspørsel. I de siste årene har det i følge skolekontoret ikke
  vært forespørsel om samiskopplæring. Kommunen har de senere år
  praktisert å levere ut informasjon om samisk- og finskundervisning
  til de som begynner på 1. trinn. Når dette skrives våren 2007 er det
  kommet krav fra foreldre om samiskundervisning fra høsten 2007.</p>
    <section>
      <p type="title">Kilder:</p>
    </section>
    <list>
      <p type="listitem" xml:lang="dan">Berg-Hansen, Jens: <em type="italic">Gløtt fra Kvalsunds skolehistorie.</em>
    Kvalsund kommune, skolekontoret 1989</p>
      <p type="listitem">Dahl, Helge: <em type="italic">Språkpolitikk og skolestell i Finnmark
    1814–1905.</em> Universitetsforlaget 1957</p>
      <p type="listitem">Larsen, Anders: <em type="italic">Mærrasámiid birra.</em> Tromsø museum
    1979</p>
      <p type="listitem">Meløy/Mathiesen/Olsen (red): <em type="italic">Melding om skolene i Finnmark
    1945–1970.</em> Finnmark fylke 1972</p>
      <p type="listitem">Nielsen, Reidar: <em type="italic">Folk uten fortid.</em> Gyldendal 1986</p>
      <p type="listitem">Somby, Liv Inger: <em type="italic">Mediagirji.</em> Davvi Girji 1998</p>
      <p type="listitem">Dokumenter fra Statsarkivet i Tromsø og Riksarkivet.</p>
    </list>
    <p>[1] Karaktersystemet var da omvendt av dagens,
  slik at dette omtrent tilsvarer nåværende karakterer 2, 1 og 0.
  Karakterlista er fra Henrik Arilds søknad til
  Finnefondet.[2] Anders Larsens tid som lærer i Rafsbotn er
  omtalt i  , i artikkelen  .[3] Tittelen betyr <span type="quote">«Nyhetsfortelleren»</span>, i dagens
  samiske rettskriving ville det vært «Ságaid
  muitaleaddji[4] I nåværende samisk rettskriving
   . Den er seinere utgitt i boka  , i 1969/1982 (Universitetsforlaget) og 1992 (Davvi
  Girji). Bare utdrag av romanen er oversatt til norsk under tittelen
   (Redigert av Harald
  Gaski, Cappelen 1991).[5] Hidle og Otterbech (red):  Lutherstiftelsens boghandel 1917[6] Anders Larsen:  . Tromsø Museum 1950. Boka bygde på
  svar på et spørreskjema utarbeida av J. K. Qvigstad[7] Jens Berg-Hansen:  Kvalsund kommune 1989, s. 29.[8] Ernst Hokland:  s.
  91.[9] Fredsvennenes hjelpetjeneste var en
  hjelpeorganisasjon som kvekerne hadde tatt initiativet til, men som
  også andre deltok i. Vennenes samfunn – kvekerne er et kristent
  trossamfunn som først oppsto i England på 1600-tallet. De er
  pasifister og er kjent for fredsarbeid og humanitært arbeid. Historia
  om fredsvennenes innsats er omtalt i boka Ulfsby, Inez Boon:  Tiden 1982 / Kvekerforlaget 2006. Det er
  også to artikler om fredsvennenes yrkesskole i Kvalsund lenger ut i
  denne boka.[10] Svanvik ungdomsskole, seinere folkehøgskole,
  var en fylkeskommunal skole, etterfølger av Finnmarkens Amtskole som
  blei oppretta i 1876. Skolen holdt til på Svanvik i Pasvik i
  Sør-Varanger fra 1936, men måtte på grunn av krigen innstille
  virksomheten allerede i 1939 og kom ikke i gang igjen før tyskerne
  brente skolen i 1944. Høsten 1945 starta skolen opp igjen i
  brakkeleiren i Finnfjordbotn i Troms. Fra 1949 til 1964 holdt den hus
  i Skaidi gjestgiveri i Kvalsund kommune. Først i 1974 var skolen
  igjen på plass på Svanvik. I 2006 skifta skolen navn til Pasvik
  folkehøgskole.[11] Meløy/Mathiesen/Olsen (red.):  Finnmark fylke 1972, s.
  90</p>
    <p>Flere artikler fra
  Samisk skolehistorie 3</p>
  </body>
</document>
