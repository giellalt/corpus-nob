<?xml version="1.0" encoding="UTF-8"?>
<!DOCTYPE document PUBLIC "-//UIT//DTD Corpus V1.0//EN" "http://giellatekno.uit.no/dtd/corpus.dtd">
<document id="no_id" xml:lang="nob">
  <header>
    <title>Cizáš – samisk barnehage i Oslo</title>
    <genre/>
    <author>
      <person born="" firstname="Solveig" lastname="Oskal" nationality="NO" sex="unknown"/>
    </author>
    <wordcount>1688</wordcount>
    <availability>
      <free/>
    </availability>
    <submitter email="borre.gaup@samediggi.no" name="Børre Gaup"/>
    <origFileName>http://skuvla.info/skolehist/cizas-n.htm</origFileName>
    <parallel_text location="cizas-s.htm" xml:lang="sme"/>
    <metadata>
      <uncomplete/>
    </metadata>
    <version>XSLtemplate $Revision: 32948 $; file-specific xsl  Revision; common.xsl  $Revision$; </version>
  </header>
  <body>
    <p>Sámegillii</p>
    <p>Artikkel i boka Samisk
  skolehistorie 3 . Davvi Girji
  2009.</p>
    <section>
      <p type="title">Solveig Oskal:</p>
    </section>
    <section>
      <p type="title">Cizáš – samisk barnehage i Oslo</p>
    </section>
    <p>
      <em type="bold">Solveig Kristine Oskal</em>
    </p>
    <p>
        (Foto: Tom Finbraaten)

        </p>
    <p>
      <em type="bold">Solveig Kristine Oskal er født 1966, oppvokst i
        Kautokeino. Hun er utdannet førskolelærer ved Samisk høgskole
        og har videreutdanning i pedagogisk veiledning og 2. avdeling
        spesialpedagogikk ved Høgskolen i Akershus. Hun begynte som
        styrer i samisk barnehage Cizáš i august 1995 og jobbet der
        fram til august 2002. I dag jobber Solveig Oskal som
        spesialpedagog i Skedsmo kommune i Akershus.</em>
    </p>
    <p>Cizáš – sámi mánáidgárdi, samisk barnehage ble opprettet etter
  initiativ av samisk foreldregruppe med tilknytting til Oslo sámiid
  searvi i 1986. Barnehagen har hele tiden vært kommunal og drives av
  Oslo kommune. Cizáš – som betyr spurv, var den gang en
  en-avdelingsbarnehage. Barnehagen ble åpnet i februar 1986 med
  beliggenhet i Finnmarksgata 40, som den første og eneste
  samiskspråklige barnehage i Oslo.</p>
    <section>
      <p type="title">Stenging og flytting</p>
    </section>
    <p>Gleden med samisk barnehage ble imidlertid kortvarig, da det viste
  seg at lokalene i Finnmarksgata 40 ikke tilfredsstilte kravene til
  Arbeidstilsynet, og barnehagen ble anmodet om å stenge. Dette ble en
  meget vanskelig periode for barnehagen. Kommunen hadde ikke egnede
  lokaler som barnehagen kunne flytte til. I en periode så det svært
  mørkt ut for barnehagens eksistens, fordi det i ettertid ville bli en
  lang prosess å gjenetablere barnehagen. Husmødrenes barnehage, som
  den gang holdt til i Finnmarksgata 27, drev en toavdelings barnehage
  som skulle avvikles. Dette ble barnehagens redning. Cizáš samisk
  barnehage fikk dermed tilbud om å overta lokalene. Både foreldre og
  personalet var fornøyde med tilbudet, selv om lokalene var slitt og
  trengte full renovering. På det tidspunktet var det ikke avsatt
  midler til oppussing, men barnehagen kunne likevel ta lokalene i
  bruk. I august 1989 kunne barnehagen flytte inn i lokalene, der den
  fortsatt holder til den dag i dag. Selv om Cizáš hadde fått nye
  lokaler som tilfredsstilte kravene, hadde barnehagen fortsatt mange
  og store utfordringer. Blant annet var det vanskelig å få tak i
  samiskspråklige førskolelærere.</p>
    <p>Da barnehagen ble åpnet, ble det utarbeidet retningslinjer for
  barnehagen. Disse skulle være forpliktende for forholdet mellom
  kommunen og samarbeidsutvalget. I tillegg hadde Oslo sámiid searvi en
  representant i styret. Dette var nok mer nødvendig og aktuelt i
  starten, barnehagen ble ikke møtt med stor sympati og velvillighet
  fra kommunens side. Bl.a. var barnehagen truet av nedlegging årlig,
  og/eller av å fylles med norstalende barn, samtidig som barn fra
  andre bydeler ikke skulle gis plass. Heldigvis har jo dette endret
  seg, også takket være nye mennesker i administrasjonen med større
  innsikt og forståelse.</p>
    <p>Etter hvert lyktes det for barnehagen å få tak i en samisktalende
  førskolelærer, Haldis Balto fra Karasjok. Hun jobbet som styrer i tre
  år. Haldis var en dyktig førskolelærer, og hun la mye arbeid i å
  etablere et rikt samisk miljø, for å styrke barnas språk og kultur.
  Da hun sluttet, sto barnehagen igjen uten førskolelærer. Kommunen
  hadde midlertidige løsninger i påvente av en samisk
  førskolelærer.</p>
    <p>I 1995 ble det fra kommunens side vedtatt at lokalene skulle
  renoveres og påbygges med ytterligere to avdelinger, med tilknytning
  til Bellevue gård, som var barnehagen ved siden av Cizáš. Totalt
  skulle Bellevue gård bestå av seks avdelinger. Samisk barnehage
  skulle dele lokaler med to av avdelingene, men med egen atskilt
  avdeling. I samme periode begynte jeg som styrer i Cizáš. I
  renoveringsperioden flyttet Cizáš inn til Bellevue gård og delte
  lokalene med en annen avdeling. I byggefasen ble det vedtatt
  inntaksstopp med et begrenset tilbud for fem barn. Foreldre som hadde
  søkt barnehageplass i den samiske barnehagen fikk i byggeperioden
  tilbud i andre barnehager, noe jeg antar stilte foreldrene i en
  vanskelig situasjon.</p>
    <p>I februar 1996 kunne barnehagen endelig flytte tilbake til de
  nyoppussede lokalene. I oktober 1997 fikk Cizáš egen uteplass med
  flott naturareal. Det ble en egen samisk oase midt i sentrum av
  Oslo!</p>
    <p>Barnehagen gikk inn i en ny utviklingsfase med nyoppussede
  lokaler, uteareal og personalsituasjonen stabiliserte seg. Det som
  fortsatt skapte usikkerhet for videre drift av Cizáš, var
  barneantallet som var ustabilt og varierte fra år til år. Barnehagen
  hadde imidlertid en positiv og engasjert foreldregruppe, der
  foreldrene og personalet dro lasset sammen.</p>
    <p><em type="bold">Julefeiring i Cizáš.</em>
        (Foto: Solveig Oskal)</p>
    <section>
      <p type="title">Bare for Oslo</p>
    </section>
    <p>Tilbudet i den samiske barnehagen var primært for samiske barn i
  Oslo kommune. De som bodde utenbys kunne søke, men måtte da betale
  utenbys takst, som var svært høy. Vi hadde mange henvendelser fra
  foreldre som bodde i nabokommunene, men som oftest måtte de takke nei
  på grunn av prisen. Dette ble tatt opp i kommunen, men det var
  vanskelig å få endret praksisen. Problemet var å inngå en avtale med
  kommunen der barnet bodde, slik at deres hjemkommune betalte det
  overskytende beløpet som Oslo kommune hadde i driftsutgifter pr.
  barnehageplass. Da jeg var styrer i Cizáš, tok jeg opp denne saken
  ved flere anledninger. Jeg drøftet det med noen
  sametingsrepresentanter, uten at det førte fram til en konstruktiv
  løsning.</p>
    <p>Flesteparten av barna hadde foreldre der minst en var fra enten
  Karasjok, Kautokeino, Porsanger eller Tana. Vi hadde også foreldre
  som hadde vokst opp sørpå, med samisk bakgrunn. De søkte
  barnehageplass i den samiske barnehagen for at deres barn skulle lære
  samisk og om samisk kultur. Barnehagen kunne betraktes som en
  identitetsskapende arena for de foreldrene som valgte å søke inn sine
  barn på samisk avdeling.</p>
    <p>7. desember 1996 kunne barnehagen feire 10 års jubileum, noe som
  ble gjort med brask og bram. Vi fikk en uforglemmelig dag, med barn,
  foreldrene og personalet som hadde stått på i lang tid for at dagen
  skulle bli minnerik. Dagen ble markert med servering av samisk mat,
  underholdning ved både barna og samiske musikere, teaterforestilling,
  duodjiutstilling, taler og besøk.</p>
    <section>
      <p type="title">Veiviser i samisk kultur</p>
    </section>
    <p>Cizáš hadde også mange andre roller i lokalsamfunnet. Barnehagen
  fikk hyppig besøk fra andre barnehager, skoler, studenter og lærere
  fra høgskoler. Dette var spennende og lærerikt både for barna og
  personalet. Barna ble små veivisere for samisk kultur, noe de tydelig
  var stolte av. Ved en internasjonal barnehageundersøkelse foretatt av
  OECD i 14 ulike land, ble Cizáš valgt ut som en av to barnehager i
  Oslo som skulle representere kommunen i undersøkelsen. Barnehagen
  fikk besøk av representanter fra mange verdensdeler. I den
  forbindelse fikk vi blant annet besøk fra Japan, Canada, Nederland,
  Frankrike, Danmark, Finland, for å nevne noen.</p>
    <p>Høydepunktet for barna i barnehagen var de årlige turene til
  Finnmark. Da fikk de eldste barna reise sammen med personalet til et
  samisk kjerneområde. Målet med turene var at barna skulle få mulighet
  til å oppleve nærhet til naturen og være delaktige i et samisk miljø,
  hvor hovedspråket var samisk. Her fikk de opplevelser i form av besøk
  hos reindriftsfamilie, være med til reinflokken, kjøre med reinslede,
  tilberede reinsdyrkjøtt, isfiske og ikke minst besøke andre samiske
  barnehager.</p>
    <p><em type="bold">Cizaš reiser hvert år på tur til Finnmark. Her er vi på
        veg til reinflokken.</em>
        (Foto: Solveig Oskal)</p>
    <section>
      <p type="title">Ildsjeler</p>
    </section>
    <p>Jeg vil spesielt fremheve ildsjelene, personalet og mange av
  foreldrene som var engasjerte og idealistiske, de la ned mye arbeid i
  barnehagen. Dette smittet over på barna, som fikk ta del i
  engasjementet og fikk en trygg tilknytting til det samiske språket og
  kulturen. Dette har jeg stor tro på har hatt en positiv innvirkning
  til deres identitetsutvikling. Barnehagen hadde etterhvert utvikla et
  godt samarbeid med Oslo kommune.</p>
    <p>Her vil jeg fremheve bydelen Grünerløkka-Sofienberg, som støttet
  barnehagens arbeid og hadde forståelse for behovet for en samisk
  barnehage. Sametinget har også vært en viktig støttespiller både
  økonomisk, i form av veiledning og årlige barnehageseminarer med
  faglig utvikling.</p>
    <section>
      <p type="title">Språklig utfordring</p>
    </section>
    <p>Samtidig vil jeg understreke at det var, og er en utfordring å
  arbeide konstruktivt med hensyn til å ivareta og videreutvikle samisk
  språk i et miljø, hvor barna har få arenaer hvor det samiske språket
  er i aktivt bruk. I barnehagen opplevde vi at barna stadig valgte
  norsk som lekespråk. Dermed forsvant den naturlige språkutviklingen
  som er viktig, og som skulle gått i takt med barnets generelle
  utvikling.</p>
    <p>Utfordringen var å få barna til å snakke samisk, og for personalet
  var det viktig å velge en pedagogisk metode med fokus på barnas
  opplevelse og nysgjerrighet som det grunnleggende. Barna skulle
  motiveres ved å skape engasjement og interesse for språket.
  Personalet brukte konsekvent samisk i alle situasjoner og jobbet med
  samisk eventyr, lek, sang og joik. Vi tilberedte samisk mat både på
  kjøkkenet og ute i lavvoen som ofte var i bruk. Andre aktiviteter var
  duodji og besøk av samiske kulturbærere med innslag av både joik og
  teater.</p>
    <p>Andre årsaker som spilte en vesentlig rolle i forhold til valg av
  språk, var barnas språksituasjon hjemme, hvorvidt de kom fra et
  samiskspråklig hjem eller ikke. For de barna som kom fra
  samiskspråklige hjem, var det mer naturlig å snakke samisk. Barna som
  kom fra ikke-samiskspråklige hjem, valgte det språket de var vant til
  – norsk. Samtlige av barna i barnehagen snakket i tillegg norsk, og
  dermed valgte de det som falt seg naturligst og som alle forsto –
  norsk.</p>
    <p>Samtidig er det viktig å understreke at nesten alle som gikk ved
  samisk barnehage, valgte samiskundervisning ved skolestart. Dette må
  understrekes som en positiv effekt av å ha en samisk barnehage.</p>
    <p><em type="bold">Inga Charlotte Oskal Finbraaten feirer 6-årsdagen sin i
        barnehagen</em>
        (Foto: Solveig Oskal)</p>
    <section>
      <p type="title">Økt etterspørsel</p>
    </section>
    <p>I de senere årene har det vært økende etterspørsel etter
  barnehageplasser ved Cizáš, og det var behov for flere
  barnehageplasser. Oslo kommune har tatt det til etterretning og har
  utvidet tilbudet slik at det i dag er to avdelinger i Cizáš.</p>
    <p>Foruten å være en barnehage, ble lokalene også et samlingssted for
  det samiske miljøet. Det var et samlingspunkt for den samiske
  barnegruppen Miessi, språk-, duodji-, mat- og joikekurs, samt
  arrangementer i forbindelse med samisk nasjonaldag.</p>
    <p>På grunn av manglende skriftlig dokumentasjon har det vært umulig
  å nevne eksakte overganger, årstall og navn. Dermed har jeg ikke
  nevnt noen ved navn utenom Haldis Balto, i fare for å glemme noen.
  Samtidig er det mange som skulle vært nevnt, alle de som har vært
  viktige bidragsytere for utviklingen av den samiske barnehagen i
  Oslo.</p>
    <p>Fleire artiklar frå
  Samisk skolehistorie 3</p>
  </body>
</document>
