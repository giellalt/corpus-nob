<?xml version="1.0" encoding="UTF-8"?>
<!DOCTYPE document PUBLIC "-//UIT//DTD Corpus V1.0//EN" "http://giellatekno.uit.no/dtd/corpus.dtd">
<document id="no_id" xml:lang="nob">
  <header>
    <title>Av en historieløs kommunes skolehistorie</title>
    <genre/>
    <author>
      <person born="" firstname="Svein" lastname="Lund" nationality="NO" sex="m"/>
    </author>
    <translator>
      <person born="" firstname="Svein" lastname="Lund" nationality="NO" sex="m"/>
    </translator>
    <translated_from xml:lang="sme"/>
    <wordcount>5218</wordcount>
    <availability>
      <free/>
    </availability>
    <origFileName>http://skuvla.info/skolehist/lebesby-n.htm</origFileName>
    <parallel_text location="lebesby-s.htm" xml:lang="sme"/>
    <metadata>
      <uncomplete/>
    </metadata>
    <version>XSLtemplate $Revision: 32948 $; file-specific xsl  Revision; common.xsl  $Revision: 43736 $; </version>
  </header>
  <body>
    <p>Sámegillii</p>
    <p>Artikkel i boka Samisk
  skolehistorie 3 . Davvi Girji
  2009.</p>
    <section>
      <p type="title">Av en historieløs kommunes skolehistorie</p>
    </section>
    <section>
      <p type="title">Samla av Svein Lund</p>
    </section>
    <p>
      <em type="bold">Blant kommunene i Finnmark er nok Lebesby / Davvesiida en
        av dem som er minst omskrevet. Lebesby ligger mellom
        turistmagneten Nordkapp og Gamvik kommune med Europas
        nordligste fastlandspunkt. I sør grenser kommunen mot Porsanger
        og Tana, som nok også er langt mer landskjent enn Lebesby.
        Kommunen kunne vel så gjerne hett Laksefjord / Lágesvuotna, for
        den omfatter områdene rundt denne fjorden fra ytterste avfolka
        fiskevær til Laksefjordvidda / Lágesduottar innafor
        fjordbotnen.</em>
    </p>
    <p>Fiskeressursene i fjorden har fra uminnelige tider vært
        livsgrunnlaget til sjøsamene som bodde spredt rundt hele
        fjorden, men rovfiske i siste halvdel av 1900-tallet har tømt
        fjorden og fjerna mesteparten av livsgrunnlaget. Dette har
        igjen bidratt til at folketallet her har gått veldig tilbake.
        Ytterst i fjorden blei det allerede i middelalderen etablert
        norske fiskevær. Flere av dem er seinere avfolka, det største
        som holder stand er det nåværende kommunesenteret Kjøllefjord.
        Fra gammelt av har det vært en klar motsetning mellom «ytre
        sogn» og «indre sogn», som i stor grad tilsvarer de
        norskdominerte og samiskdominerte delene av kommunen.</p>
    <p>«Lebesby er en historieløs kommune». Det sa Edmund Johansen
        på Kunes i Laksefjorden om kommunen sin i et intervju i 1997.
        [1] Han viste til at Lebesby verken har museum
        eller bygdebok. På 1970-tallet kom det opp forslag om å
        engasjere en historiker, som da holdt på å skrive bygdebok for
        nabokommunen Porsanger, til også å skrive om Lebesby kommune,
        men det sa flertallet i kommunestyret nei til. Noen har antyda
        at man ikke ønska å grave for mye i historia fordi det da ville
        komme fram hvor samisk denne historia er. Likevel har vi klart
        å finne noe, særlig i Riksarkivet og Statsarkivet i Tromsø og i
        ei bok om den lokale kirkehistoria. [2]</p>
    <section>
      <p type="title">Kjente personer i skolehistoria</p>
    </section>
    <p>En rekke kjente personer som er omtalt andre steder i <em type="italic">Samisk
  skolehistorie</em> har hatt sitt virke som prest eller lærer i det
  området som i dag utgjør Lebesby kommune.</p>
    <p><em type="bold">Thomas von Westen</em> var her i 1717 og ei av de fire kirkene
  han fikk reist i Finnmark var på stedet Lebesby. Få år etter tilsatte
  han <em type="bold">Knud Leem</em> som misjonær i Lebesby og Porsanger. Leem blei
  seinere professor i samisk ved Seminarium Lapponicum i Trondheim. Han
  var den første som skreiv samisk grammatikk og ordbok og han ga ut et
  stort verk under tittelen <em type="italic">Beskrivelse over Finnmarkens
  lapper.</em></p>
    <p>Vel hundre år seinere kom <em type="bold">Niels Vibe Stockfleth</em> , som var
  prest i Lebesby 1828–39. I denne tida skreiv han samisk ABC, lesebok
  og grammatikk, samtidig som han oversatte religiøs litteratur til
  samisk. [3]</p>
    <p><em type="bold">Baard Tvete</em> , som var sogneprest i Lebesby 1935–44 og lærer
  på Kunes, Veidnes og Ifjord noen år seinere, skreiv på 1950-tallet
  avhandlinga <em type="italic">Skolebøker for samebarn i Norge fra Thomas von Westen
  til i dag.</em> Der har han brukt mye eksempler fra Lebesby, slik at
  her også er mye lokalhistorie.</p>
    <p>1960–67 var <em type="bold">Stein Henriksen</em> sogneprest her. Like før han
  kom til Lebesby skreiv han artikkelen <em type="italic">Hvorfor samisk gymnas?</em>[4] , som blei trykt i flere aviser og spilte en
  viktig rolle i kampen for å få et eget samisk gymnas.</p>
    <p>I tida 1899–1903 var her en lærer ved navn <em type="bold">Isak Persen</em> .
  Han blei seinere lærer i sin hjemkommune Nesseby, tok etternavnet
  Saba og i 1906 blei han valgt som den første samiske
  stortingsrepresentant. Han er også kjent som forfatter av <em type="italic">Sámi
  soga lávlla</em> (Samefolkets sang).</p>
    <p>På stikk motsatte side sto <em type="bold">Christen Brygfjeld</em>[5] , som var lærer her før han i 1923 blei skoledirektør i
  Finnmark. De første åra etter at han blei ansatt hadde
  Skoledirektøren i Finnmark adresse Lebesby. Brygfjeld var en av de
  mest uforsonlige fornorskerne man har sett, og han var også berykta
  som en svært hard lærer.</p>
    <p>Også en annen seinere skoledirektør har vært lærer her. <em type="bold">Randi
  Nordback Madsen</em>[6] , som var Finnmarks siste
  skoledirektør 1986–92, hadde sin første lærerjobb som
  erstatningslærer ved Lebesby internat 1947/48.</p>
    <p>På 1950-tallet var <em type="bold">Richard Bergh</em>[7] lærer
  ved to skoler i kommunen, mens han var her starta han sitt arbeid som
  folkeminnesamler, noe som har resultert i ei rekke bøker.</p>
    <section>
      <p type="title">«Ingen Bøger paa sit eget Maal»</p>
    </section>
    <p>Blant de første kjente prestene i Lebesby var en som utmerka seg
  som en svært hard forkjemper for fornorsking av samer. Det var
  dansken Peter Werloes, som var sogneprest i Kjøllefjord rett etter at
  konfirmasjonen var blitt innført i 1736. Han skriver i 1743 at
  prestene må forpliktes til ikke å anta noen til konfirmasjon <em type="italic">«uden
  at de kan explisere sig paa nordsk (dansk)»</em> . [8]</p>
    <p><em type="italic">«Werloes hevder at feilen i Norge er at misjonærer og lærere
  har tatt så altfor mye hensyn til samenes språk. Og sameforeldrene er
  så altfor bløte og ømme overfor barna sine, derfor setter de ikke noe
  inn på at barna skal lære dansk.»</em> Han vil legge ned samemisjonen,
  og skriver at dansk <em type="italic">«skal være Fundamentet hvorpaa de Anstalter
  bør grundlægges som man vil gjennomføre til Finnernes
  Oplysning.»</em></p>
    <p>Likevel skjedde i første omgang det motsatte. Seminarium
  lapponicum blei gjenoppretta og i 1767 utga Knud Leem både samisk ABC
  og katekisme. Gerhard Sandberg, som var misjonær for Øst-Finnmark
  forteller i 1771 at han hadde fått endel av disse bøkene til Nesseby,
  men at det var verre i Lebesby, der det var konstant mangel på bøker.
  Baard Tufte refererer Sandbergs rapport slik: <em type="italic">«Ikke noe å undres
  over at det står så dårlig til med kristendommen som det gjør i
  Laksefjord og Tana, «da de ingen Bøger have havt paa sit eget Maal».
  Særlig ille er det i Laksefjord. Der er samene uhyre forsømt. Der er
  også mangelen på samiske bøker nesten total. Og der har de dessuten
  en dårlig skolemester som heller burde ha vært på tukthuset enn å
  lære andre. Og presten kommer der bare to ganger i året og holder
  altergang.»</em>[9]</p>
    <section>
      <p type="title">Sinker på lappisk parti</p>
    </section>
    <p>Da myndighetene mot slutten av 1800-tallet ville fjerne samisk
  språk fra skolen, fikk de full støtte fra de styrende i Lebesby
  kommune:
  «Lebesby skolekommisjon anbefalte i 1887 at bøker med dobbelt
  språktekst burde avskaffes for de barn som overhodet kunne lære noe.
  <em type="italic">«Medens man formodentlig gjør rettest i at samle saavidt mulig
  alle en Kredses Sinker paa et Lappisk parti.» Disse sinkene kan få
  bruke samiske bøker og få opplæring på sitt morsmål. Det nytter så
  allikevel ikke å forsøke å lære dem norsk. For disse sinkenes skyld
  vil man derfor også i fremtiden ha bruk for bøker med samisk
  tekst.»</em>[10]</p>
    <p>
      <em type="bold">Ifjord skole var bygd i 1896, før dette var undervisninga
      her i ei torvgamme. Dette bildet er fra 1908. Skolen blei lagt
      ned da internatet på Lebesby sto ferdig.</em>
    </p>
    <p>
      (Foto: Bernt Thomassen / Ulf Jacobsens fotosamling)</p>
    <section>
      <p type="title">Ikke hensyn til foreldrenes mening</p>
    </section>
    <p>Både lærere og prester kan fortelle at foreldrene slett ikke er
  positive til fornorskingsstrevet. Lærer Elias Gjervig, som hadde
  samiske elever på Veidnes, skriver i sin finnefondssøknad 1885:<em type="italic">«Forresten skal jeg bemærke, at jeg af enkelte forældre har mødt
  en ikke ringe modstand, hvad fornorskningen angaar, da lapperne her
  slet ikke vil lære norsk, men jeg haaber dog, at man ved nogle aars
  arbeide endnu vil kunne opnaa aldeles at undvære det lappiske sprog
  for disse kredses vedkommende.»</em></p>
    <p>Gjervig var tydeligvis en iherdig fornorsker og året etter
  forteller han om stor framgang og om hvilke metoder han har
  brukt:<em type="italic">«Ved at forbyde børnene i frikvarterene og i middagstiden at gjøre
  brug af det lappiske sprog og ved at opmuntre alle og enhver, som
  kommer i berørelse med børnene, saavidt mulig at tiltale dem paa
  norsk, har jeg i særdeleshed i de to sidste aar mærket betydelig
  fremgang i tilegnelsen af norsk .... »</em></p>
    <p>I 1890 skriver sogneprest Nicolai Horneman som skolestyreformann
  brev til overtilsynet: [11]<em type="italic">«I skolestyrets møde d. 12te oktober d.å. blev under behandlingen
  af undervisningsplanen under «indledende bemerkninger» vedtaget
  følgende passus.</em></p>
    <p>«For lappiske barn kan om det er nødvendigt lappisk benyttes som
  hjælpesprog ved undervisningen samt læse- og lærebøger med lappisk
  tekst ved siden af den norske i overensstemmelse med instruksen af
  12te oktober 1880.»</p>
    <p>Denne instruks blev ikke i mødet taget under speciel behandling,
  men der reiste sig ingen indvending mod vedtagelsen af ovenstående,
  idet man gik ud fra, at den ved instruksen fastsatte ordning var den
  hensigtsmessigste.</p>
    <p>Jeg håber at denne ordning kan tages for god for Lebesby
  vedkommende, i al fald indtil videre. Det vil nemlig være umulig at
  samle skolestyrets medlemmer, der er spredte over det hele vidt
  strakte prestegjæld, oftere i vinter til møde. Jeg tror ikke, at en
  bestemmelse om, at en videregående benyttelse af lappisk end den i
  instruksen tilladte vilde få majoritet for sig. Man går nemlig her ud
  fra, at en sådan videregående benyttelse af lappisk kun vilde sætte
  stopper for det fornorskingsarbeide, som nu går sin jævne om end
  meget langsomme vei fremad, og som jo også var påtænkt ved instruksen
  af 12te oktober 1880. <em type="bold">Dersom det blev fastslået, at forældrenes
  ønske og mening skulde være det bestemmende angående hvilket sprog,
  der skulde benyttes, vilde vistnok de fleste lappiske forældre
  forlange det lappiske sprog alene benyttet, idet de ikke ser hen til
  den nytte, det vilde have for børnene at lære norsk, men derimod
  lader sig bestemme af en fordom og uvilje mod det norske sprog.</em>
  Hvad den personlige tilegning af det læste angår, tror jeg ikke som
  undervisningen nu foregår, at man har noget at befrykte for de
  flestes vedkommende. Min erfaring gjorde jeg ved
  konfirmantforberedelsen og ligeledes ved skoleeksaminerne. Det kand
  jo for nogles vedkommende være, at forståelsen er meget mangelfuld,
  men dels vilde det samme være tilfældet, om de havde fået sin
  kristendomskundskab på lappisk, og dels åbner jo §6 i instruksen til
  en videregående benyttelse af lappisk, hvilken bestemmelse jo også
  her for 5 børns vedkommende er trådt i kraft. Ved den ene
  konfirmantforberedelse, jeg hittil har havt, var der riktignok kun 4
  lapper af 18 konfirmanter, men de som forsto minst og lærte
  daarligst, hørte ikke til lapperne, men til de norske. Medens jeg
  således kunde give de 4 lapper karakteren god kristendomskundskab
  måtte jeg give 3 norske karakteren temmelig god kristendomskundskab
  og 1 endog karakteren mådelig kristendomskundskab.</p>
    <p>Lebesby skolestyre d. 30te oktober 1890
  Ærbødigst
  N. Horneman
  Formand</p>
    <p>På dette brevet har biskopen påført sin kommentar: [12]<em type="italic">Jeg henviser til Kirkedepartementets Skrivelse af 18. Oktober
  1889, meddelt Lebesby Sogneprest gjennem Prostiet, at det med hensyn
  til det sprog som skal benyttes i finske Distrikter vil være beføiet
  at tage et særligt hensyn til forældrenes Ønske og Mening. Sagen bes
  derfor optages til fornyet Behandling.</em></p>
    <p>Tromsø, 24. September 1891</p>
    <p>J. A. Skaar.</p>
    <section>
      <p type="title">«Der læse deres eget Sprog»</p>
    </section>
    <p>Fornorskingsinstruksen av 1880 blei tydeligvis oppfatta og
  praktisert ganske forskjellig av lærerne, sjøl innafor samme kommune.
  Mens vi over så at elevene på Veidnes blei nekta å snakke samisk sjøl
  i friminuttene, hadde lærer N. Pedersen i Landersfjord ei mer liberal
  holdning. Han skriver i 1884: <em type="italic">«I alt 44 Skolepligtige Børn, hvoraf
  4 Norske, 1 af Kvænsk Herkomst, læser Lappisk, 39 Lappiske Børn, der
  læse deres eget Sprog, men delvis lære Norsk.»</em></p>
    <section>
      <p type="title">«Kun en byrde og en plage»</p>
    </section>
    <p>I 1896 blei det trykt et dokument med tittelen <em type="italic">Indberetning om
  Lebesby folkeskoler for femåret 1891– 1895 inkl</em> . Beretninga er
  fra Lebesby skolestyre, trolig ført i pennen av omtalte sogneprest
  Horneman. Vi gjengir her hele kapittel IX <em type="italic">Almindelige
  bemærkninger</em> , da dette gir en sjeldent god skildring av de
  geografiske, sosiale og språklige vilkåra som skolen i den tida kunne
  ha i finnmarksfjordene:</p>
    <p>
      <em type="italic">Af IV, B, skoleforsømmelser, vil det sees, at forsømmelserne i
  femåret har utgjort gjennemsnitlig 26 procent. Når forsømmelserne er
  blevne så store, er grunden hertil væsentlig de vanskelige lokale
  forhold, idet den lille befolkning bor spredt udover et meget stort
  areal, hvorved vejen til skolen for så mange bøm bliver lang og
  besværlig, enten over de uvejsomme fjelde eller som oftest på de åbne
  fjorde. De store afstande, det stormfulde vejr specielt om vinteren
  og befolkningens gjennemsnitlig trange kår gjor det ofte vanskeligt
  ja umuligt at sende børnene til skolestedet. Det er de færreste, der
  har udkomme til at skaffe sig lejet hjælp, og falder det derfor ofte
  vanskeligt at sende alle skolepligtige børn på samme tid til skolen.
  Nogle trænges til hjælp i huset, især når husfaderen og de voksne
  sønner store dele af året ligger på fiske langt borte fra hjemmet.
  Hertil kommer, at sundhedstilstanden blandt børnene i de forløbne år
  har været mindre god, specielt har en smitsom hudsygdom været årsag
  til forsømmeIser. De små, slet ventilerede og meget ofte urenslige
  torvgammer, hvori størstedelen af finnebefolkningen bor, er en god
  jordbund for sådanne sygdomme, der derfor er vanskelig at forhindre
  og overvinde.</em>
    </p>
    <p>Men trods alt dette, kan det dog ikke negtes, at skolesøgningen
  vilde have været adskillig bedre, dersom forældres og foresattes
  interesser for skolen havde været større. Thi desværre må det siges,
  at ligegyldigheden for skolen er meget almindelig. Skolen er for
  mange (glædelige undtagelser findes naturligvis) kun en byrde og en
  plage, og er det visselig kun et fåtal, der har øje for
  skoleundervisningens betydning og velsignelse både for børnene og
  deres hjem. Man betragter i almindelighed skolen og dens lærere med
  modvilje og mistillid og har liden eller ingen forståelse af skolens
  store opgave og lærernes ansvarsfulde og trættende gjerning. Skolen
  arbeider derfor under tunge og vanskelige forhold, ser liden frugt af
  sit opofrende arbeide og finder liden sympati og støtte i sin gjeming
  blandt de ældre.</p>
    <p>Disciplinen på skoleme er i det hele taget god.</p>
    <p>Fornorskningsarbeidet blandt børn af lappisk nationalitet går om
  end ikke hurtigt dog fremad trods de lappiske forældres modstand.
  Flerheden af den konfirmerede lappiske ungdom kan læse, tale og
  forstå det norske sprog.</p>
    <p>Idet denne beretning om Lebesby folkeskoler herved afsluttes,
  udtales ønsket og håbet om, at folkets kjærlighed til skolen, dens
  gjerning og dens lærere må vokse, så at den kan komme til at fremme
  alt, som kan tjene den opvoksende ungdom til nytte og
  velsignelse.</p>
    <p>Lebesby skolestyre den 15de oktober 1896.</p>
    <section>
      <p type="title">«Lavt kulturstandpunkt og svekkede åndsevner»</p>
    </section>
    <p>Gudbrand Tandberg, som var sogneprest og skolestyreformann
  1897–1904 var en ivrig fornorsker, og skreiv i ei skoleberetning for
  åra 1896–90: <em type="italic">«... må vanskelighetene i de blandete
  språkdistriktene mer og mer bortryddes ved at fornorskningen innen
  humanitetens grense fremmes så energisk som mulig.»</em>[13]</p>
    <p>I 1904 skreiv Tandberg som svar på henvendelse fra skoledirektøren
  om skoleordninga i kommunen:<em type="italic">«Det må dessverre erkjennes at såvel skolesøkningen som utbyttet
  av undervisningen i Torskefjord, Landersfjord og Storfjord kretser er
  mindre tilfredsstillende. Også hva fornorsking angår står barna
  atskillig tilbake. Årsaken til den slette skolesøkningen er først og
  fremst de foresattes likegyldighet, i annen rekke lang og besværlig
  skolevei og mangel på klær og mat. Årsaken til det dårlige utbytte er
  ved siden av liten skolesøkning, degenerasjon, lavt kulturstandpunkt
  og svekkede åndsevner samt legemlig og åndelig
  forkrøblethet.»</em></p>
    <section>
      <p type="title">«Skoleforhold der hører til de tristeste i Finnmarken»</p>
    </section>
    <p>Slik omtalte lærer Isak Persen (seinere Saba) forholda i Lebesby
  da han var lærer der rundt forrige århundreskifte. Han skriver i sin
  søknad om finnefondstillegg i 1900 at <em type="italic">«Landersfjord, Ifjord og
  Storfjord, hvor jeg praktiserer som lærer, har bare
  finnebørn».</em></p>
    <p>Persen var ikke aleine om å klage på skoleforholda.
  Skolestyreformann Tandberg søker i 1901 skoledirektøren om støtte til
  «internering av trengende skolebørn» og til «forlængelse af
  skoletiden i Landersfjord, Ifjord og Torskefjord krædse». Søknaden
  begrunner han slik:<em type="italic">«Man behøver neppe nærmere at påpeke, hvilken overordentlig støtte
  for skolesøkningen bidrag til indlogering af trængende skolebørn vil
  være i et saa udfattigt og ualmindelig sprædt bebygget og vanskeligt
  trafikabelt distrikt. Til oplysning meddeles at i en blandet
  sprogkreds bor ca 60 børn under skoletiden borte fra sitt hjem, de
  fleste af meget fattige forældre. Dertil kommer at også mange av dem,
  der bor hjemme, maa understøttes baade med mad og klæder for at komme
  i skole. Til trods for, at fattigvæsenet strækker sig saa langt det
  kan, er fremdeles en af de hyppigst anførte grunde til forsømmelse
  mangel paa mad, klæder o.s.v.»</em></p>
    <section>
      <p type="title">Norske og lappiske kretser</p>
    </section>
    <p>I 1903 var det fire lærere i Lebesby kommune som søkte
  finnefondstillegg. Det vil si at de alle hadde samiske elever. Men
  disse var ikke jevnt fordelt. Isak Persen (Saba) var den eneste som
  bare hadde samiske elever. Nils Johansen hadde Lebesby krets, som er
  oppgitt som reint norsk, mens Torskefjord var reint samisk. Elias
  Gjervig hadde Kjøllefjord, som var en norsk krets, mens Kifjord var
  samisk. Den siste læreren, Ingebrigt Kramvik, hadde Veines og
  Bekkarfjord kretser, og oppgir at disse var blanda «lappisk og
  norsk». Det var på den tida også skole lenger ut i fjorden, i
  Skjøtningberg og Godvika, men der har trolig befolkninga vært så
  overveiende norsktalende at lærerne ikke hadde grunnlag for
  finnefondstillegg.</p>
    <p>I 1909 hadde P. Olsen overtatt Landersfjord krets, som han omtaler
  slik: <em type="italic">«I Landersfjord krets tales utelukkende lappisk i hjemmene,
  hvorfor fornorskningsarbeidet er meget byrdefullt.»</em></p>
    <p>
      <em type="bold">Lebesby internat da det var nytt, trolig fotografert
      1916.</em>
    </p>
    <p>
      (Foto: Bernt Thomassen / Ulf Jacobsens fotosamling)</p>
    <section>
      <p type="title">Statsinternat på Lebesby</p>
    </section>
    <p>Kravet om internat fra lokale skolestyresmakter falt sammen med
  sentrale myndigheters plan for internatreising, og fra 1912 blei det
  nybygde internatet i Lebesby tatt i bruk. Da blei de små skolene
  rundt indre del av Laksefjorden lagt ned, mens skolene i ytre del
  blei opprettholdt fram til krigen. På grunnlag av intervju med
  tidligere elever skildrer Leif Isaksen forholda på Lebesby internat
  slik:<em type="italic">«Historien om Lebesby internat fra nå av og fram til krigen er for
  det meste en historie om uendelig trettende og harde sjøreiser for
  skolebarna, om triste avskjeder og lengtende barn, og skabb- og
  luseplage, om spinking og sparing til det grenseløse av barnas kost,
  samt om personlige intriger mellom personalet på skole og
  internat.Skoleåret var delt i turer, og barna måtte tåle å være
  hjemmefra i fra 6–12 uker i ett strekk. Mange ganger måtte man
  overnatte underveis, og ungene innerst i fjorden måtte ofte vente på
  Brattholmen i flere dager – og var ofte nesten uten mat. Reisene
  måtte foreldrene betale.»</em>[14]</p>
    <section>
      <p type="title">Elever som tolker</p>
    </section>
    <p>Fra tida før 2. verdenskrig har vi ikke klart å finne noen
  fortellinger om hvordan det var å være elev i Lebesby. Vi har funnet
  ei eneste fortelling sett fra lærerens side. Det er Helga Lovise
  Gjølberg (seinere gift Steinholt) som i 1916 kom fra Østlandet for å
  være lærer på Lebesby. Hun forteller: <em type="italic">«... Skolen jeg kom til var
  seksdelt og fra nyttår gikk 5. og 6. klasse i 14 uker. Jeg fikk 5.
  klasse. Omkring halvparten av elevene var samer, men alle kunne tale
  og forstå norsk. Verre ble det da jeg utpå våren fikk en 1. klasse.
  Der var flere som ikke forsto norsk. Det gikk bedre enn jeg fryktet.
  Barna var snille og lærevillige og de samebarna som forsto norsk,
  hjalp meg å oversette det jeg sa til de øvrige.</em></p>
    <p>I klasserommet hadde vi to store lamper med matadorbrennere, som
  måtte fylles med parafin hver dag. Jeg var heldigvis vant med
  parafinlamper hjemmefra, men hadde ikke før brukt lampelys i
  skoletiden.» [15]</p>
    <section>
      <p type="title">– Det flotte skoleinternatet en skjærende motsetning</p>
    </section>
    <p>Mens det tidligere hadde vært svært kummerlige skoleforhold,
  skjedde det i løpet av mellomkrigstida ei kraftig opprustning av
  skolebygga i Lebesby. Ibenhard Christensen skildrer dette slik i
  1937:<em type="italic">«På selve Lebesby ble der i lange tider skolt i et lite usselt
  lokale, så trangt at læreren såvidt fikk plass til å bevege seg
  mellom barna. Det flotte skoleinternatet på Lebesby er en skjærende
  motsetning. Kjøllefjords gamle skole står som en Lilleputt mot det
  nye, som ble bygget for noen år siden. I Skjøtningberg ble det i de
  første år skolt i en rorbod, men kom i dag å se skolelokalet der. På
  Veidnes skolte lærer Gjervig i midten av århundret i et lite kott
  hvor han måtte ta skolebarna på fanget for å skaffe plass. Nå står
  det et flott skolekapell på stedet. I fiskeværet Dyfjord oppføres i
  år et flott internat, i motsetning til en ussel rønne som før har
  vært benyttet. I Oksevåg gikk barna på omgangsskole, snart fra det
  ene hus, til det annet. Pulter var det ikke plass til og læreren
  måtte sove i samme rom somme tider. Et vakkert skolehus står nå på
  stedet. Osv.»</em>[16]</p>
    <p>De materielle forholda på skolene var altså atskillig forbedra før
  krigen kom.</p>
    <p>
      <em type="bold">På Veidnes hadde man i mellomkrigstida skole og kirke i
      ett og samme hus, det blei kalt skolekapellet.</em>
    </p>
    <section>
      <p type="title">Langt framskreden raseblanding</p>
    </section>
    <p>I 1943 gjorde det nazistiske innenriksdepartementet en
  undersøkelse gjennom skoledirektøren i Finnmark, der alle skolestyrer
  skulle svare på disse spørsmåla:<em type="italic">1. Hvor mange lappiske barn mottar undervisning i
  folkeskolene...?
  2. Hvor mange lappiske lærere deltar i undervisning av disse barn,
  samt disse læreres navn og adresse.
  3. Anser skolemyndighetene det heldig at lappiske lærere i større
  utstrekning blir benyttet i undervisningen av lappiske barn?
  4. Vilde skolemyndighetene anse det gagnlig, om det kunde opprettes
  internatskoler med utelukkende lappiske lærere?</em></p>
    <p>Her er svaret fra skolestyret i Lebesby:<em type="italic">Skoleforholdene for lappiske barn
  1. Antallet av rene lappiske barn har man ikke oversikt over. De
  fleste barna i Lebesby sogn er av blandingsrasen,
  lappisk–kvensk–norsk.
  2. Ingen lappiske lærere
  3. Det vilde nok være heldig om man ved Lebesby skole hadde en lærer
  som behersket lappisk, da det er en del nybegynnerer som er svært
  daarlig i norsk.
  4. Raseblandingen er saa langt framskredet og spraakforholdene saa
  blandet at noe eget internat for lappiske barn med lappiske lærerer
  er ikke paakrevet.
  Lebesby skolestyre 25 august 1943 Baard Tvete</em></p>
    <section>
      <p type="title">Brakketida</p>
    </section>
    <p>Under krigen tok først tyskerne noen av internata i bruk for seg
  sjøl, og i 1944 blei alle skolebygg i kommunen brent. Så var det å
  begynne på nytt. Den første tida blei en del elever fra Laksefjorden
  sendt til internatleiren i Finnfjordbotn i Troms. Fra høsten 1946
  blei barn fra Veidnes, Dyfjord og Godvika internert i Ifjord, i det
  nyreiste gjestgiveriet der. Der var det skole helt til Lebesby
  internat var gjenreist midt på 1950-tallet. Omtrent på samme tid sto
  nye skoler ferdige også i Dyfjord og på Veidnes. I Torskefjord og på
  Kunes blei det reist midlertidige skoler, som så blei inndratt da
  internatet på Lebesby sto ferdig.</p>
    <section>
      <p type="title">Foreldredugnad og kommunalt tjuveri</p>
    </section>
    <p>Rett etter krigen engasjerte foreldra i indre Laksefjord seg for å
  få egen skole på Kunes. De hadde da ei brakke som etter datidas
  forhold var brukbar til skole, og tross sterk motstand klarte de å få
  flertal i kommunestyret for oppretting av egen skolekrets. Deretter
  gikk foreldra i gang med å innrede brakka til skole og internat på
  dugnad. Tilskudda fra stat og kommune var alt for knappe, så foreldra
  måtte sjøl sørge for det meste av det skolen trengte. Blant annet
  arrangerte de dansefester i skolebrakka på lørdagene.</p>
    <p>Fra kommunens side hadde man bare sett opprettinga av Kunes
  skolekrets som ei midlertidig løsning til internatet var bygd. Men
  lokalbefolkninga ønska seg en permanent skole. Den neste striden kom
  allerede i 1950. Fordi brakka opprinnelig var satt opp på et sted med
  veldig fuktig grunn, begynte den snart å råtne opp. Mot kommunens
  ønske flytta da befolkninga sjøl skolen opp til et tørrere sted. Der
  fikk man fortsette til internatet sto ferdig på Lebesby. Lebesby
  internat blei bygd i to byggetrinn. Det første sto ferdig i 1954.
  Internatelevene på Kunes blei da overført dit, og bare elevene fra
  sjølve Kunes blei igjen. Elevtallet blei da mer enn halvert. På
  høsten 1955 sto 2. byggetrinn på Lebesby ferdig, og da skulle resten
  av Kunes-elevene også dit. Da gikk foreldra til skolestreik, noe
  Edmund Johansen forteller om lenger ute i boka.</p>
    <p>En stor del av inventaret og utstyret på Kunes skole var slikt som
  foreldra hadde samla inn til gjennom basarer og fester. Men kommunen
  tok alt, inkludert telefonen, og overførte til skolene i Lebesby og
  Kjøllefjord, noe som bidro til å gjøre motsetningene mellom
  bygdefolket og kommuneledelsen ennå bitrere.</p>
    <p>Resultatet av skolestreiken blei at det blei bygd fast skole på
  Kunes, som sto ferdig i 1958. Da måtte foreldra mase lenge for å få
  telefonen tilbake, men det skulle vare flere år før de fikk den.
  Kretsen fikk tilslutt kr 1000 som erstatning for det materiellet som
  blei borte, men i følge Leif Isaksen [17] var det i
  1979 ingen som visste hvor disse pengene var blitt av.</p>
    <p>Kombinasjonen av lavt elevtall og sentraliseringstankegangen i
  tida gjorde at skolen blei nedlagt i 1970. Også denne gang skjedde
  det mot kraftige protester fra foreldrene, og en del foreldre holdt
  de minste barna hjemme og nekta å sende dem til internatet. De blei
  trua med straff og bøter, men visstnok blei ingen dømt. Også denne
  gang frakta kommunen bort alt av materiell, deriblant det som
  foreldrene i kretsen hadde samla inn til.</p>
    <p>Men på 70-tallet kom det en sterk bevegelse for desentralisering
  av skoleverket, og sammen med økt elevtall førte det til at skolen
  starta opp igjen i 1975.</p>
    <p><em type="bold">Kunes skole 2007</em>
        (Foto: Svein Lund)</p>
    <section>
      <p type="title">Samisk som valgfag</p>
    </section>
    <p>De fleste elever ved Kunes skole har hatt samisk bakgrunn, men
  fornorsking og språkskifte førte etterhvert til at samisk bare blei
  snakka i besteforeldregenerasjonen. Foreldra til elever i grunnskolen
  i de siste tiåra har stort sett ikke kunnet samisk.</p>
    <p>Ønske om samiskundervisning i skolen har i første rekke kommet fra
  elever, ikke fra foreldre. Det første forsøket var på slutten av
  80-tallet. I bygda var det ingen samisklærer å oppdrive, så man fikk
  tak i en lærer fra Børselv, Hans Fr. Eriksen. Undervisninga måtte da
  legges til kveldstid. Elevene fikk samisk som valgfag, og tilsvarende
  fri i skoletida. Samtidig var det flere voksne som ville lære samisk,
  så det blei organisert som voksenopplæringskurs gjennom Samenes
  Landsforbund. Dette fungerte ei stund, men så blei læreren syk og
  måtte slutte.</p>
    <p>På begynnelsen av 1990-tallet valgte tre elever i ungdomsskolen
  samisk som andrespråk. De fikk ikke tak i kvalifisert lærer, men de
  fulgte Davvin-kurset med rektor Erna Pettersen som veileder. Hun
  hadde sjøl gått gjennom Davvin, men sier hun kunne for lite samisk
  til å gi skikkelig undervisning.</p>
    <p>Lenger ut på 90-tallet fikk man ei periode Harald Kåven som lærer.
  Han var da bosatt i Brenna i Porsanger, omlag 6 mil fra Kunes. Dette
  var igjen kveldsundervisning. På 2000-tallet har det derimot ifølge
  rektor ikke vært stilt noe krav om samiskundervisning.</p>
    <section>
      <p type="title">«Kor blei alle sjøfinnan av?»</p>
    </section>
    <p>Om skolen sjøl ikke klarte å gi noe fast tilbud om
  språkundervisning, har man i alle fall vært svært opptatt av samisk
  kultur. – Vi hadde en klar visjon, sier Gerd Erlandsen, om å ta vare
  på den lokale samiske og kvenske kulturen så godt som mulig. For noen
  år siden hadde vi et stort prosjekt som vi kalte «Kor blei alle
  sjøfinnan av?». Elevane skulle se tilbake til den tida da her bodde
  fullt av folk som alle snakka samisk og forsøke å finne ut hvor de
  var blitt av dem. Slik lærte de mye om historia, om fornorsking og om
  sentraliseringspolitikken. Det har vært flere tverrfaglige
  prosjekter, der man har samarbeidd med folk i bygda og med
  reindriftssamene i nærheten.</p>
    <section>
      <p type="title">Endelig slutt for Kunes?</p>
    </section>
    <p>Folketallet i indre Laksefjorden har gått dramatisk ned de siste
  tiåra. Mens «indre sogn» og «ytre sogn» tidligere hadde omtrent samme
  folketallet, har indre strøk gått ned til en tredel av det
  folketallet var tidligere. Særlig har det vært få barnefamilier
  igjen, noe som har ført til stadig nedgang i elevtallet. På Kunes
  skole var det i skoleåret 2007/08 nede i fire elever. Så flytta to,
  og fra høsten 2008 ville skolekretsen bare ha to elever. Dermed kom
  trusselen om nedlegging opp igjen, og sommeren 2008 vedtok Lebesby
  kommunestyre at disse elevene bare får gå på skole på hjemplassen to
  dager i uka. De andre dagene må de pendle til Lebesby, det vil si 11
  mil kjøring hver veg. Dette førte igjen til store protester fra
  foreldrene. I skrivende stund (september 2008) står det fast at Kunes
  er nedlagt som sjølstendig skole, elevene og læreren på Kunes er
  underlagt Lebesby skole, men man arbeider med å finne ei løsning så
  elevene likevel får mest mulig undervisning på Kunes.</p>
    <section>
      <p type="title">Samisk på Lebesby skole</p>
    </section>
    <p>På Lebesby skole starta det opp med samiskundervisning først i
  2003. Det var en familie som flytta dit der ungene skulle ha samisk
  som andrespråk. Mor til elevene kom fra Tana og var samisktalende,
  Hun hadde ikke lærerutdanning, men tok på seg å undervise i samisk,
  først sine egne barn, seinere var det flere som meldte sin interesse.
  De seinere åra har det vært opp til 10 elever som har hatt samisk på
  et eller annet nivå, eller omlag 30 % av elevene. Fra 2008 har skolen
  fått en ny samisklærer, som er utdanna førskolelærer med halvårsenhet
  i samisk. Skoleåret 2008/09 er det 9 elever med samisk, fordelt på
  tre grupper; førstespråk, andrespråk 2 og andrespråk 3.</p>
    <section>
      <p type="title">Kilder:</p>
    </section>
    <list>
      <p type="listitem">Barbala, Harald: <em type="italic">Lebesby kirke. Lebesby kirkehistorie
    1718–2002.</em> Lebesby menighetsråd 2003</p>
      <p type="listitem">Isaksen, Leif Edv.: <em type="italic">Kunes skole i tidsrommet 1946–1979 –
    Samt en oversikt over andre skoler i Laksefjord i tidsrommet fra
    århundreskiftet til 1979.</em> Kunes 1979.</p>
      <p type="listitem">Tvete, Baard: <em type="italic">Skolebøker for samebarn i Norge fra Thomas von
    Westen til i dag. Magistergradsavhandling i pedagogikk.</em>
    Universitetet i Oslo 1955</p>
      <p type="listitem">Lebesby skolestyre: <em type="italic">Indberetning om Lebesby folkeskoler for
    femåret 1891–1895 inkl. Trondhjem 1896</em></p>
      <p type="listitem">Kirke- og undervisningsdepartementets arkiv, Riksarkivet</p>
      <p type="listitem">Arkivet til Skoledirektøren i Tromsø og Skoledirektøren i
    Finnmark, Statsarkivet i Tromsø</p>
      <p type="listitem">Muntlige og skriftlige opplysninger fra Lebesby skolekontor,
    nåværende og tidligere rektorer ved Kunes og Lebesby skoler, samt
    Bjørn Roald Lillevik og Harald Barbala.</p>
    </list>
    <p>[1]  . Klassekampen
  13.11.1997. http://sveinlund.info/sami/lebesby3.htm[2] Harald Barbala:  Lebesby menighetsråd
  2003[3] Både von Westen, Leem og Stockfleth er
  nærmere omtalt i Hans Lindkjølens artikkel i [4] Artikkelen  er
  gjengitt i [5] Chr. Brygfjeld er omtalt av Henry Minde i
  [6] Randi Nordback Madsen forteller om sine
  skoleerfaringer i  .[7] Richard Bergh forteller fra sin tid som lærer
  i Skoganvarre i  og fra Kunes lenger ut
  i dette bindet.[8] Dette og de to neste sitata er henta fra
  Baard Tvete:  1955, s. 12.[9] Baard Tvete:  1955, s. 31.[10] Baard Tvete:  1955, s. 215.[11] Brevet er funnet i Kirke- og
  undervisningsdepartementets arkiv. Uthevinga er ved
  redaksjonen.[12] Skaars kommentar er skrevet på brevet fra
  Hornemann. Handskrifta hans er svært vanskelig å tyde. Vi garanterer
  derfor ikke at denne gjengivelsen er 100 % korrekt, men meninga
  kommer i alle fall klart fram. (Red.)[13] Dette og neste sitat er henta fra Harald
  Barbala:  . 2003, s. 52[14] Leif Edv. Isaksen:  Kunes
  1979.[15] Skrevet i  , 1970.
  Her sitert etter Harald Barbala:  , s.
  150.[16] Ibenhard Christensen fra Oksevåg i Lebesby
  skreiv en serie på fem artikler i Vestfinnmark Arbeiderblad under
  tittelen 
  Dette sitatet er fra artikkelen som sto 11.01.1937. Her sitert etter
  Harald Barbala:  , s.
  176–177.[17] Leif Isaksen:  , s. 9.</p>
    <p>Flere artikler fra
  Samisk skolehistorie 3</p>
  </body>
</document>
