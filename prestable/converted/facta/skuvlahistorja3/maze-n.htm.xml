<?xml version="1.0" encoding="UTF-8"?>
<!DOCTYPE document PUBLIC "-//UIT//DTD Corpus V1.0//EN" "http://giellatekno.uit.no/dtd/corpus.dtd">
<document id="no_id" xml:lang="nno">
  <header>
    <title/>
    <genre/>
    <author>
      <person born="" firstname="Svein" lastname="Lund" nationality="NO" sex="m"/>
    </author>
    <translator>
      <person born="" firstname="Svein" lastname="Lund" nationality="NO" sex="m"/>
    </translator>
    <translated_from xml:lang="sme"/>
    <wordcount>2452</wordcount>
    <availability>
      <free/>
    </availability>
    <origFileName>http://skuvla.info/skolehist/maze-n.htm</origFileName>
    <parallel_text location="maze-s.htm" xml:lang="sme"/>
    <metadata>
      <uncomplete/>
    </metadata>
    <version>XSLtemplate $Revision: 32948 $; file-specific xsl  Revision; common.xsl  $Revision: 43736 $; </version>
  </header>
  <body>
    <p>Sámegillii</p>
    <p>Artikkel i boka Samisk
  skolehistorie 3 . Davvi Girji
  2009.</p>
    <section>
      <p type="title">Glimt fra skolehistoria i Máze</p>
    </section>
    <section>
      <p type="title">Samla av Svein Lund</p>
    </section>
    <p><em type="bold">Máze skuvla, 1904</em>
        (Foto: Bernt Thomassen / Ulf Jacobsens fotosamling)</p>
    <p>
      <em type="bold">Máze, eller Masi [1] , er den nest
        største bygda i Guovdageaidnu (Kautokeino) kommune. Bygda blei
        kjent langt utafor Norges grenser da norske myndigheter på
        1970-tallet planla å demme ned hele bygda som del av
        vannkraftutbygginga i Alta–Kautokeino-vassdraget. For første
        gang blei norske myndigheter møtt av demonstrerende samer, med
        plakater som «Vi kom først» og «Vi flytter ikke». Máze blei den
        gang berga fra neddemming, men bygda har seinere vært prega av
        stor arbeidsledighet og synkende folketall.</em>
    </p>
    <p>Máze har vært kalt verdens reineste samebygd, men likevel
        har fornorskinga ramma også her, og skolen var lenge helt
        dominert av lærere som ikke kunne samisk. Her er noen glimt fra
        Máze-elevers møte med skolen og fra lokalbefolkningas kamp for
        egen skole.</p>
    <section>
      <p type="title">Kirke i «Dansk Masi»</p>
    </section>
    <p>På 1600-tallet var det ikke klare grenser på Nordkalotten, og i
  noen områder var det 2 eller 3 stater som stridde om makta. Størst
  innflytelse hadde den staten som fikk satt opp kirke. Det var
  representanter for den svenske staten som fikk satt opp den første
  kirkehytta i Kautokeino år 1650 og den første virkelige kirka i 1701.
  Nå gjaldt det for Danmark–Norge å demme opp for svensk ekspansjon så
  ikke Sverige skulle nå ned mot sjøen.</p>
    <p>Peter Lorenz Smith refererer i boka Kautokeino og
  <em type="italic">Kautokeino-lappene</em> hva tidligere sogneprest Høyem har nedtegna
  etter Talvik kallsbok: <em type="italic">«I en betenkning av 30. august 1708
  foreslog amtmann Lorch, at en kirke skulde legges på det sted, som
  kaltes «Dansk Masi». Han mente, at med en sådan kirke skulde de
  kunstgrep, svenskene tid efter annen ved given leilighet hadde
  betjent sig av, bli forebygget. Derved kunde også norske undersåtter
  i Finnmarks vestlige del, tillikemed en del av Nordlands lapper, der
  skattet til vår konge, hindres fra å søke kirken i Kautokeino, hvad
  de hittil hadde gjort, og hvorved de ofte blev betraktet som svenske
  undersåtter. Enn videre kunde lappene oplyses og lære norsk, mens de
  nu talte svensk (!), skjønt de tilhørte Norge. Skolemesteren for
  lappene i Alta måtte bo der, hver søndag lese for lappene, og om
  sommeren, når de flyttet til sjøen, følge med dem for å undervise
  dem. Talviks sogneprest måtte befales 2 ganger om året – jul og faste
  – å betjene Masi kirke og da undersøke lappenes kristendom».</em>[2]</p>
    <p>Først etter at Thomas von Westen satte i gang samemisjonen, blei
  denne kirka reist, med navnet Maze Zion. Kirka sto ferdig i 1721, og
  i tilknytning til kirka skal det også ha blitt drevet skole. Men fra
  1751, da Kautokeino blei en del av Norge, var ikke lenger kirka i
  Máze så viktig for myndighetene. Den forfalt og blei revet i 1768. Ny
  kirke blei ikke reist i Máze før i 1930.</p>
    <p>Sjøl om Kautokeino etter 1751 hørte til Norge, tok det sin tid før
  Máze kom under Kautokeino kommune. P. L. Smith viser til en
  «skolemester Mathis Jensen i Masi» i 1761, men legger til at Máze
  «formodentlig enda sorterte under Talvik». Etter det nevnes ikke noen
  skolemester i Máze, men det var i alle fall fra slutten av
  1750-tallet to skolemestere i Kautokeino. Det er uklart når disse
  overtok ansvaret for Máze.</p>
    <p>Det var i denne tida bare omgangsskoler. Vi har ikke funnet ut når
  det første skolebygget blei reist i Kautokeino, men i 1802 gir
  biskopen instruks om at det skulle holdes fast skole i 9 måneder både
  i Kautokeino og Karasjok. Det betydde imidlertid 9 måneder for
  læreren, ikke for hver elev, for <em type="italic">«Lappene skulde efter innkallelse
  av sognepresten sende ungdommen til skole, så hvert barn kunde få i
  det minste 6 ukers skolegang.»</em>[3] Men med både
  preste- og lærermangel var det ikke mulig å etterleve denne
  instruksen.</p>
    <section>
      <p type="title">Skole i «dukkestue»</p>
    </section>
    <p>Inntil 1883 synes det som om bare Kautokeino (kirkestedet) har
  hatt fast skole i kommunen. Da blei det bygd ny skole, samtidig som
  den gamle blei flytta til Ávži. Der blei det drevet skole til 1900.
  Samtidig har det vært drevet omgangsskole i varierende grad. Det er
  vanskelig å finne av kildene i hvor stor grad denne har vært i Máze,
  men i alle fall i 1877 fortelles det om 2 uker skole i
  Biggeluoppal.</p>
    <p>Den første skolen vi kjenner til i Máze starta opp i 1900. <em type="italic">«I
  1900 besluttes skolen i Avžže fra kommende år flyttet til Masi,
  hvorhen nu flere familier er flyttet fra Avžže. Masi skal utgjøre
  egen krets, og der leies lokale hos Nils Thure.»</em>[4]</p>
    <p>Men særlig mye til skole kan det ikke ha vært. I et brev som to
  lærere og sognepresten skriver våren 1903, beskrives skolen slik:
  <em type="italic">«Det leiede lokale i Masi er en dukkestue, hvad størrelsen angår.
  Lengde 3,15m, bredde 3,20m, høide 1,57 til 1,70m.»</em>[5] Det var ikke lange skolegangen for elevene i Máze: <em type="italic">«I
  Masi, hvor Kristensen holdt til, innskrenkes skolen til 9 uker, så
  det er ikke underlig at han klager over for lite lønn».</em>[6]</p>
    <section>
      <p type="title">Nedlegging og protest</p>
    </section>
    <p>Det varte da heller ikke lenge før skolen blei lagt ned igjen.
  <em type="italic">«1903 besluttet skolestyret å nedlegge skolen i Masi og få
  innredet 3 klasserum i skolen på kirkestedet.»</em>[7]</p>
    <p>I arkivet til Skoledirektøren i Finnmark finner vi dette brevet
  fra skolestyret i Kautokeino:<em type="italic">Til Overtilsynet for folkeskolen i Finmarken
  I skolestyremøte for Kautokeino den 14. april 1903 besluttedes, idet
  formandens stemme gjorde utslaget [8] , at sløife
  skolen i Maci, saaledes at denne kreds' børn undervises ved
  kirkestedets skole.
  Og grundene var disse:
  1. Skolelokalet i Maci, et leiet lokale, er saadant, at ny bygning er
  paakrevet, i tilfælde skal fremdeles skole holdes der.
  2. Børnene i Maci kan med at søge kirkestedets skole faa tredelt
  skole istedetfor nu udelt.
  Thi det besluttedes i samme møde at oprette en 3dje fuldstændig post
  efter den nu fratrædende lærer Kristensen. [9] Idet
  denne beslutning samtidig sendes Maci kreds til udtalelse, forelegges
  den ogsaa herredsstyrelsen til behandling, da forholdene her gjør det
  nødvendigt at skynde sig.
  Kautokeino 20-4-03
  Paa skolestyrets vegne
  Brage Høyem</em></p>
    <p>Som det går fram av dette brevet var det langt fra full enighet om
  dette, og skoledirektør Bernt Thomassen skriver høsten 1903: <em type="italic">«Fra
  Nils Thure i Mace har jeg havt en besvering over den ophevelse av
  kretsen herredsstyret har vedtatt. Herfra har jeg alene kunnet svare,
  at skolen blir bedre, og at de fattige forsørgere vil bli foreslaaet
  bidrag til indlogering.»</em> Et par år seinere var internatet reist
  på kirkestedet, og fra da av måtte elevene fra Máze-området gå på
  skole der. Blant de elevene som måtte reise fra Máze til Kautokeino
  for å gå på skole, var Klemet Nilsen Turi (1895–1972).
  Han forteller om dette i boka si <em type="italic">Áiggit rivdet</em>[10] :<em type="italic">«... jeg vil fortelle om skoler, hvordan det var dengang jeg
  første gang kom på skolen, i 1904. Da var skolebygget ei lang smal
  brakke. Det hadde tre klasserom. Den som skolte i første klasse var
  ei lærerinne, mor til nåværende Aarseth [11] . Og
  andre klasse skolte klokker Jakobsen og tredje klasse Saltvik, han
  var sersjant. Men da hadde de begynt å reise internat og da vi kom
  til høstskolen, da var den brakka borte. Og da hadde de fått det nye
  internatet ferdig og allerede med tre klasserom og to rom der frk.
  Olsen bodde i det ene og Saltvik i det andre rommet. Det var ennå
  ikke så ferdig at ungene kunne bo der. Og slik gikk den vinteren.
  Snekkerne hamra sjølsagt alltid, hver dag.</em></p>
    <p>Som skolebøker brukte vi å ha salmebok, bibelhistorie, katekismus
  og lesebok. Bibelhistoria var på samisk og norsk, og på samme vis
  katekismen. Og da brukte det å være steintavler og grifler, som en
  skulle skrive med og ei fille som en skulle bruke til å stryke ut det
  en hadde skrevet før. Og så brukte vi å synge vakkert i kor hver
  morgen og kveld. Og slik var det ennå ikke den skikken som er nå, da
  skulle en ikke joike utafor skolehuset. Og da var barna redde for
  lærerne, de torde ikke annet enn sitte stille alle sammen. Og ikke
  sloss heller barna dengang, slik som en hører om nå.»</p>
    <p>
      <em type="bold">Klemet Nilsen Turi</em>
    </p>
    <p>
      (Foto: Laila Stien)</p>
    <p><em type="bold">Kautokeino internat da det var nybygd i 1907</em>
        (Foto: Bernt Thomassen / Ulf Jacobsens fotosamling)</p>
    <p>Folket i Máze ga likevel ikke opp å få tilbake sin egen skole. I
  1938 sendte de dette brevet [12] :</p>
    <p>
      <em type="italic">Ansøkning gjenem Kautokeino skolestyre.
  At få sat op en liten skoleinternat her i Masi. Her er 17 fastboende
  familier og der til kommer Bingis Biggejavri Solovobmi Solojavri
  Gåldin Galgolobal Laposodnji. Og fjeldsamene som er her omkring Masi
  og dem har også husene her i Masi og bor om vinteren og nogen bor
  året runt så det blir vist 30– 35 barn som kommer til at bo på
  internatet i Masi.
  Masi den 26/9-1938
  Ansøkere og undertegnede er alle barnets foreldre i Masi og
  omkring
  Per Persen Eira, Johan Nilsen Thure, Henrik Hermansen, Ture Nilsen
  Ture</em>
    </p>
    <section>
      <p type="title">Krig og provisorium</p>
    </section>
    <p>Adolf Steen forteller i boka si, <em type="italic">Masi – en samebygd:</em>[13]</p>
    <p><em type="bold">Masi skole og internat</em>
  Helt til våren 1943 gikk barna i Masi på skole på Kautokeino
  kirkested og bodde på statsinternatet. Men så beslagla tyskerne
  skolen og internatet, og da det hele ble brent året før den egentlige
  ødeleggelsen, ble det holdt skole i Masi fra høsten 1943. Det var
  lærere fra kirkestedet som turvis holdt skole. Og den ble holdt i
  huset til Klemet Nilsen Turi på Hirssaluokka. Noen få fastboende barn
  fra lengst borte liggende boplasser ble innkvartert privat. Det samme
  ble alle flyttsamebarna.</p>
    <p>Da Klemet Turis hus ble brent høsten 1944, kom skolen ikke i gang
  igjen før høsten året etter. Da ble den holdt hos Klemet Klemetsen
  Hetta på Ruogunjargga, hvis hus var blitt spart året før.</p>
    <p>Masi skole ble opprettet med egne lærere fra høsten 1946. Samme
  sommeren [14] var det satt opp en provisorisk
  internatbygning. Og en liten provisorisk kirkebrakke. Skolen ble
  holdt i kirkebrakka inntil den nye skolen med internat ble ferdig og
  kunne tas i bruk høsten 1957. Internatet er kommunalt. Ved skolen går
  det 70– 80 barn, og høsten 1960 var det 5 lærere. Skolestyrer var
  Karles Lund.</p>
    <p>Om skolen i Máze høsten 1945 forteller læreren, Jan K. Lund, i et
  brev til skoledirektøren 20.01.1946:<em type="italic">Jeg skolte i Masi i 6 uker før jul. Jeg hadde 19 skolebarn på
  første stadium og holdt til i Klemet K. J. Hættas hus med skolen. Det
  gikk bra. Selv bodde jeg i den gamle poststua som De husker sto ved
  Storfossen før. Den har nå Nils Mathis Turi satt opp på Hirsaluokka.
  Den var jo ikke beregnet som menneskebolig vintersdag, så huttetu det
  var kalt, men det gikk det også. Bongo skolte det samme antall uker i
  Lappoluobbal og Edel 1. klassen på kirkestedet hjemme hos K. K. Hætta
  privat.</em>[15]</p>
    <p>Rett etter krigen gikk også en del barn fra Karasjok kommune på
  internatskolen i Máze. I september 1947 sender Karasjok skolestyre
  ved Anna Mørk ei liste til Kautokeino skolestyre over «Barn som skal
  søke skole ved Matsi internat». Det var 17 elever og de var bosatt i
  Jergul, Šuoššjávri og Mollešjohka.</p>
    <p><em type="bold">Friminutt utenfor kirkebrakka. Kirkebrakka blei også
        brukt som skole noen år i gjenreisingstida.</em>
        (Foto: utlånt av Ellen Anne O. Hætta)</p>
    <section>
      <p type="title">Brann og ny skole</p>
    </section>
    <p>Skolen som var reist i 1957 fikk bare stå i 10 år. I 1967 brant
  den ned, og nå forsøkte skoledirektøren å benytte anledningen til
  igjen å legge ned Máze skolekrets. [16] Likevel endte
  det med at ny skole blei bygd. Skolen var ferdig i 1968, internatet
  først i 1970. De første åra etter at Kautokeino kommune innførte
  ungdomsskole i 1966 måtte elevene som hadde gått barneskolen i Máze
  gå ungdomsskole i kommunesenteret, men fra 1971/72 fikk 7. klasse gå
  i Máze og fra 1973/74 hadde Máze full 9-årig skole.</p>
    <p>Fra Máze blei egen skolekrets i 1946 hørte også bygder som
  Láhpoluoppal, Suotnju og Gargoluoppal hit, men dette området blei
  skilt ut i 1976 da det blei oppretta egen skole i Láhpoluoppal. Det
  kom da protester fra lærere i Máze, som mente denne skolen ville rive
  bort noe av grunnlaget for deres egen skole.</p>
    <p>Etter at det blei skole i Láhpoluoppal, blei det slutt på
  helårsinternering ved Máze skole. Etter det blei internatet bare
  brukt av reindriftssamebarn på våren og høsten. Internatet var i
  drift helt til 1998, da det blei lagt ned som et av de siste i
  Finnmark.</p>
    <p>
      <em type="bold">17. mai - feiring i Máze / Masi, en gang i løpet av årene
        1960–65. Sjøl i denne svært samiske bygda hadde idrettslaget
        norsk navn og norsk tekst på fanene.</em>
    </p>
    <p>[1] Navnet på bygda har gjennom tidene vært
  skrevet på mange forskjellige måter; i alle fall  . I denne artikkelen bruker vi de forskjellige
  formene i sitat og navn på institusjoner, ellers  , som i
  dag er det offisielle navnet på poststedet.[2] Peter Lorenz Smith:  .
  Instituttet for sammenlignende kulturforskning / Aschehoug 1938, s.
  75.[3] Smith s. 181[4] Smith s. 257. Når det står at skolen blei
  flytta fra Ávži til Máze, betyr dette at skolestedet blei endra, ikke
  at skolebygningen blei flytta. Skolebygget i Ávži blei derimot etter
  noen år flytta til kirkestedet for å bli en del av internatanlegget
  der. Kilde: Lydolf Lind Meløy:  , s.
  34.[5] Sitert etter Lydolf Lind Meløy:  , s. 4.[6] Smith, s. 257[7] Smith, s. 257.[8] Referat fra skolestyremøtet viser at de fire
  som da satt i skolestyret var Brage Høyem (sogneprest), Andr. Pleym
  (lensmann), M. Clementsen (lærer) og Nils Thuresen Thuri. Dette tyder
  på at det er presten og lensmannen som har tvunget gjennom
  nedlegginga av Masi skole.[9] K. Kristensen var blitt tilsatt i Kautokeino
  kommune i 1874, og var der til han gikk av med pensjon fra
  1.1.1904.[10] Klemet Nilsen Turi:  Han skreiv boka på 1960-tallet, men
  den blei ikke utgitt før etter at han var død. Boka er så langt ikke
  oversatt til norsk, dette utdraget er oversatt av
  redaksjonen.[11] Karen Olsen blei seinere gift med Lyder
  Aarseth, som var lærer og internatstyrer i Kautokeino og seinere
  skoledirektør i Finnmark. Hennes sønn Ola Aarseth var skolesjef i
  Kautokeino kommune på den tida da Turi skreiv boka.[12] Kilde: Kautokeino skolestyres arkiv (Samisk
  arkiv). Brevet er skrevet på norsk og er her gjengitt
  bokstavrett.[13] Adolf Steen:  .
  Universitetsforlaget 1963, s. 54–55.[14] Andre kilder opplyser at brakka først blei
  satt opp sommeren 1947.[15] Edel Hætta Eriksen opplyser sjøl at det
  ikke bare var 1. klasse, men elever i småskolen, dvs. 1.–3.
  klasse.[16] Les mer om dette i Trygve Lund Guttormsens
  fortelling lenger ute i denne boka.</p>
    <p>Fleire artiklar frå
  Samisk skolehistorie 3</p>
  </body>
</document>
