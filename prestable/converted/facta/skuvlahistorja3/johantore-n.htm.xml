<?xml version="1.0" encoding="UTF-8"?>
<!DOCTYPE document PUBLIC "-//UIT//DTD Corpus V1.0//EN" "http://giellatekno.uit.no/dtd/corpus.dtd">
<document id="no_id" xml:lang="nob">
  <header>
    <title>Harde straffer på Masi skole</title>
    <genre/>
    <author>
      <person born="" firstname="Svein" lastname="Lund" nationality="NO" sex="m"/>
    </author>
    <translator>
      <person born="" firstname="Svein" lastname="Lund" nationality="NO" sex="m"/>
    </translator>
    <translated_from xml:lang="sme"/>
    <wordcount>1212</wordcount>
    <availability>
      <free/>
    </availability>
    <origFileName>http://skuvla.info/skolehist/johantore-n.htm</origFileName>
    <parallel_text location="johantore-s.htm" xml:lang="sme"/>
    <metadata>
      <uncomplete/>
    </metadata>
    <version>XSLtemplate $Revision: 32948 $; file-specific xsl  Revision; common.xsl  $Revision$; </version>
  </header>
  <body>
    <p>Sámegillii</p>
    <p>Artikkel i boka Samisk
  skolehistorie 3 . Davvi Girji
  2009.</p>
    <section>
      <p type="title">Johan Tore Eira:</p>
    </section>
    <section>
      <p type="title">Harde straffer på Masi skole</p>
    </section>
    <section>
      <p type="title">Fortalt til Svein Lund</p>
    </section>
    <p><em type="bold">Johan Tore Eira, Máze 2007</em>
        (Foto: Svein Lund)</p>
    <p>
      <em type="bold">Johan Tore Eira er født i 1944 i Máze, og der gikk han
        grunnskolen. Deretter gikk han framhaldsskole i Guovdageaidnu
        og folkehøgskole i Karasjok. Han har utdanning som
        industrimekaniker fra voksenopplæringssenteret i Alta og han
        arbeida ei stund i Biedjovággi gruver. Deretter overtok han
        familiens gård, og siden har han drevet med husdyr og
        gårdsdrift.</em>
    </p>
    <p>– Jeg var bare komsebarn da familien min måtte flykte til Sverige
  i 1944. Der bodde vi i tre år i Jokkmokk før vi fikk komme hjem
  igjen.</p>
    <p>Jeg begynte ikke på skolen før jeg var 8 år gammel, i 1952. De to
  første åra gikk vi i brakke, fra 3. klasse var den permanente skolen
  ferdig, som også hadde internat. Vi fastboende barna gikk noen
  måneder på høsten og igjen noen måneder på våren. Hele vinteren hadde
  vi fri, mens reindriftsbarna var på skolen. Da hjalp jeg til med
  husdyra på gården, var med på fjellet på jakt, vedhogst og så videre.
  Vi bodde nær skolen og jeg kunne bo hjemme hele folkeskoletida.</p>
    <p><em type="bold">Johan Tore var bare komsebarn da familien hans høsten
        1944 måtte rømme til Sverige. Her er han i komsa sammen med
        andre flykninger i Jokkmokk.</em>
        (Foto utlånt av Johan Tore Eira)</p>
    <section>
      <p type="title">Utenat uten å forstå</p>
    </section>
    <p>– Da jeg begynte på skolen kunne jeg ikke norsk, og de fleste
  lærerne kunne ikke samisk. Først da jeg var i 5. eller 6. klasse
  forsto jeg såpass norsk at jeg kunne dra nytte av undervisninga. På
  skolen var det bare en lærer som kunne samisk, Anders O. Eira, som
  sjøl var fra Máze. Han underviste oss i kristendomskunnskap, som var
  det eneste faget som var lov å undervise på samisk. Vi hadde også
  bibelhistoriebøker på samisk. Jeg tror at Anders også snakka mer
  samisk på skolen enn det han skulle etter de reglene som gjaldt
  da.</p>
    <p>Alle de andre lærerne var norske og ingen av dem syntes å ha lært
  seg noe samisk. De underviste som om de var hvor som helst ellers i
  Norge. De ga oss lekser, som vanligvis var å lære omtrent ei side
  utenat. Det eneste de brydde seg om var om vi hadde lært dette
  utenat, de brydde seg ikke om vi forsto det vi leste. Vanligvis
  forsto vi svært lite.</p>
    <section>
      <p type="title">Skammekrok og ris</p>
    </section>
    <p>– Når vi ikke kunne leksene så var det straff. Ofte måtte vi stå i
  skammekroken. Noen lærere slo oss over fingrene med pekestokken eller
  ga oss ørefiker. Det var sjølsagt ikke lov, men foreldrene torde ikke
  klage. Mange foreldre, som mine, kunne også svært lite norsk, og de
  kjente ikke lover og regler. Derfor var det svært sjelden at det kom
  klager til skolestyret eller andre myndigheter. Det var nesten ingen
  kontakt mellom foreldre og lærere.</p>
    <p>Jeg husker da vi begynte i 3. klasse. Da sa læreren at vi skulle
  skrive stil. Men jeg forsto ikke hva stil var. Det eneste jeg visste
  var at når man hoppa på ski, så fikk man «stil», men jeg forsto ikke
  hvordan jeg skulle skrive ned slik stil. Så jeg skreiv ingen ting og
  blei så straffa for at jeg ikke hadde gjort leksa.</p>
    <p>Det var norsken som var verst, i regning gikk det bedre, for da
  forsto jeg mer. Tegning, sløyd og gymnastikk gikk bra, i de faga
  hadde jeg gode karakterer, men i teorifaga var det svært dårlig.</p>
    <p>I klassen min var det en elev som kunne norsk før han begynte på
  skolen, Samuel Hætta. Han tolka til oss det som læreren sa, det var
  til stor hjelp for oss.</p>
    <p>Lærerne kontrollerte hver dag at barna hadde vaska seg. Så var det
  en vår at det var svært godt vær og sola skinte skarpt. Jeg hadde
  vært noen dager på fjellet med far min og fiska, og var blitt helt
  brun av sola. Så kom læreren, ei frøken sørfra, for å kontrollere
  vaskinga. Hun trodde at jeg var skitten og slo meg for at jeg liksom
  ikke hadde vaska meg. Jeg fortalte dette sjølsagt til mor. Hun sa
  «jallas rivgu» [1] , men hun torde ikke klage, for
  hun visste ikke hvor og hvordan hun skulle klage.</p>
    <p>Jeg var i 6. klasse. I friminuttene brukte vi å sparke fotball.
  Det var slik at den siste som gikk inn skulle alltid ta med ballen.
  Da jeg gikk inn så trodde læreren at jeg var den siste, og spurte
  hvor ballen var. Jeg svarte at jeg ikke var sist, men læreren trodde
  ikke det og slo meg så hardt over nakken at jeg frøys til. Jeg blei
  så skremt at etter det torde jeg ikke gå på skolen på tre uker. Da ba
  mor mi storebror min skrive en klage til skolestyret. Og skolestyret
  tok det alvorlig og vedtok at læreren måtte be om unnskyldning eller
  bli sparka. Det endte med at bror min tok meg med til skolen og
  læreren ba om unnskyldning.</p>
    <p>Noen elever blei svært ofte straffa. Jeg kan huske at en lærer tok
  en elev ut på gangen og vi kunne alle høre at han slo. Blant de
  verste var en lærer som hadde vært nazist under krigen. Jeg husker
  foreldrene fortalte at han ikke lenger hadde fått arbeide som lærer
  der han hadde vært, og derfor hadde han kommet hit. Alle lærerne var
  ikke like harde, jeg husker ei lærerinne som var veldig snill.</p>
    <p><em type="bold">Skolebarn og lærer Karles Lund</em>
        (Foto: Máze skuvla. Kilde: Muitalusat ja dáhpáhusat
        Guovdageainnus 8)</p>
    <section>
      <p type="title">Forsvarte de minste</p>
    </section>
    <p>– Etter folkeskolen var det framhaldsskole, den var på kirkestedet
  i Kautokeino. Da måtte vi bo på internatet. Framhaldsskolen var
  sammen med folkeskolen, og jeg brukte å forsvare de minste når de
  større barna plaga dem. Jeg var da skolens sterkeste elev og siste
  skoledag takka skolesjefen Ola Aarseth meg for at det hadde vært så
  lite problemer det året. Jeg hadde skremt plagerne slik at de ikke
  torde plage de små mer. Da jeg gikk framhaldsskolen lærte jeg ganske
  mye, da hadde jeg lært såpass norsk at jeg hadde utbytte av
  undervisninga. På framhaldsskolen var det ikke bare teori, vi hadde
  mye sløyd og gymnastikk. Det likte jeg, og jeg blei skolemester i
  friidrett. Vinteridrett hadde vi ikke på skolen, for framhaldsskolen
  var liksom folkeskolen delt i to grupper, vi fastboende barna hadde
  skole bare på høsten og våren. [2]</p>
    <p><em type="bold">Guovdageainnu framhaldsskole, 1958</em>
        (Foto utlånt av Johan Tore Eira)</p>
    <p>Helårsskole fikk jeg først da jeg året etter dro til Karasjok for
  å gå Den samiske folkehøgskolen der. Der var det to skolemesterskap;
  i sløyd og i idrett. Sjøl vant jeg sløydmesterskapet og fikk navnet
  mitt på pokalen. På den skolen hadde vi den beste læreren som jeg har
  hatt, Paul Ryan. Av han lærte vi svært mye, men dessverre var han
  borte etter jul, og da fikk vi en vikar som vi ikke lærte stort av.
  På folkehøgskolen fikk jeg for første gang samiskopplæring. Det var
  Hans Eriksen som var samisklærer. Det var mest lese- og
  skriveopplæring, men det var få timer og vi lærte ikke så mye.</p>
    <p><em type="bold">Sámi álbmotallaskuvla, 1960</em>
        (Foto utlånt av Johan Tore Eira)</p>
    <p>[1] jallas = dum, rivgu = ikke-samisk kvinne,
  også brukt om kvinnelig lærer. [2] Mer om framhaldsskolen i Kautokeino i
   </p>
    <p>Flere artikler fra
  Samisk skolehistorie 3</p>
  </body>
</document>
