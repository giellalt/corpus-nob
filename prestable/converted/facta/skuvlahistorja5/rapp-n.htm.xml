<?xml version="1.0" encoding="UTF-8"?>
<!DOCTYPE document PUBLIC "-//UIT//DTD Corpus V1.0//EN" "http://giellatekno.uit.no/dtd/corpus.dtd">
<document id="no_id" xml:lang="nob">
  <header>
    <title>Små ord skaper stor strid i Tana</title>
    <genre/>
    <author>
      <person born="1959" firstname="Ole Magnus" lastname="Rapp" nationality="NO" sex="m"/>
    </author>
    <availability>
      <license type="standard"/>
    </availability>
    <multilingual>
      <language xml:lang="nob"/>
    </multilingual>
    <origFileName>http://skuvla.info/skolehist/rapp-n.htm</origFileName>
    <parallel_text location="rapp-s.htm" xml:lang="sme"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision$; </version>
  </header>
  <body>
    <p>Sámegillii</p>
    <p>Artikkel i boka Samisk
  skolehistorie 5 . Davvi Girji
  2011.</p>
    <section>
      <p type="title">Ole Magnus Rapp:</p>
    </section>
    <section>
      <p type="title">Små ord skaper stor strid i Tana</p>
    </section>
    <p><em type="bold">Ole Magnus Rapp</em>
        (Foto: Elisabeth Rapp)</p>
    <p>
      <em type="bold">Aftenposten var den riksavisa som hadde den største
      dekkinga av striden om den samiske læreplanen, og de fleste
      artiklene der var skrevet av journalist Ole Magnus Rapp. Han er
      født i 1959 og vokst opp i Alta. Han var i 14 år journalist i
      Finnmark Dagblad. Fra 1993 har han vært journalist i Aftenposten,
      med kontor i Tromsø. Han har blant annet studert
      <span type="quote">«Nordområdekunnskap»</span> og <span type="quote">«Turisme på Nordkalotten»</span> ved Høgskolen i
      Finnmark. Denne artikkelen skreiv han i Aftenposten
      13.09.1997.</em>
    </p>
    <p><em type="bold">Små ord som <span type="quote">«identitet»</span> og <span type="quote">«Deatnu»</span> har satt sinnene i kok i
  Tana. Samisk læreplan, som skulle være myndighetenes honnør til
  samene, har splittet den flerkulturelle kommunen.</em> Forskjellen på
  læreplanene er minimale, og det legges ikke opp til
  tvangsundervisning i samisk. Likevel har den satt sinnene i kok. Det
  dreier seg om følelser og om årelang oppbygd aggresjon mot stadig mer
  samisk.</p>
    <p>Det begynte med kommunenavnet. Det samiske <span type="quote">«Deatnu»</span> og norske
  <span type="quote">«Tana»</span> ble likestilt, og på veiskiltene kom det samiske først.
  Enkelte steder ble det skutt etter de nye skiltene.</p>
    <p>Så kom det samiske læreplanverk. En nesten tusen siders bok på
  samisk, lulesamisk og norsk om hvordan skolene skal fremme
  lokalkultur og flerspråklighet. Allerede i forordet blir man minnet
  om Grunnloven der det er pålagt staten <span type="quote">«å legge forholdene til rette
  for at den samiske folkegruppe kan sikre og utvikle sitt språk, sin
  kultur og sitt samfunnsliv.»</span></p>
    <p>Et annet formål med læreplanen er å <span type="quote">«fremme samisk identitet»</span>. –
  Vi er norske og vi ønsker ikke at våre barn skal bli indoktrinert en
  samisk identitet, sier en gruppe foreldre med Jan Olsen i spissen. I
  snart en måned har et varierende antall barn hatt hjemmeundervisning
  i protest mot samisk læreplan. Sist uke var 60–70 pulter ved tre
  grunnskoler i Tana tomme.</p>
    <p>– Departementet har opptrådd klossete, mener rektor Kjell Munkebye
  ved Seida skole. – Hele striden kunne vært unngått med bedre
  informasjon, eller ved å kalle planen for <span type="quote">«nordnorsk»</span>, ikke
  samisk.</p>
    <p>Tana ligger i skjæringspunktet mellom finske, samiske og norske
  kulturer. Kommunestyret lot de fem grunnskolene selv velge læreplan.
  Tre skoler valgte den norske, to foretrakk den samiske.</p>
    <p>Departementet, derimot, viste til at Deatnu/Tana er definert som
  samiske kommune, med blant annet spesielle økonomiske virkemidler.
  Kommunen ble pålagt kun å følge samisk læreplan.</p>
    <p>
      <em type="bold">Anton Hoëm under grunnsteinseremonien for Diehtosiida,
      Guovdageaidnu 11.06.2007</em>
    </p>
    <p>
      (Foto: Svein Lund)</p>
    <p>
      <em type="bold">Demonstrasjon mot innføringen av samisk læreplan foran
      Tana rådhus, 25.08.1997. Nr. 2 fra høyre er leder i <span type="quote">«Nei til
      Sameland»</span>, Jan Olsen. Til høyre ordfører Leif Sundelin, som blir
      intervjua om kommunens syn.</em>
    </p>
    <p>
      (Foto: Ole Magnus Rapp, Aftenposten/Scanpix)</p>
    <section>
      <p type="title">Klossete innføring</p>
    </section>
    <p>Forskjellen på læreplanene er nesten bare kosmetisk, sier
  professor i pedagogikk Anton Hoëm ved Universitetet i Oslo. Han er
  født og oppvokst i Tanas nabokommune Nesseby og har i 30 år hatt
  samiske skolespørsmål som spesialitet.</p>
    <p>– Det er ingen tvil om at reaksjonene mest retter seg mot
  departementets klossete innføring av planen. Her burde det vært åpnet
  for valgfrihet i skolekretsene.</p>
    <p>Hoëm mener at uttrykket <span type="quote">«fremmer samisk identitet»</span> burde vært
  utdypet nærmere. – Slik jeg tolker samisk identitet, er dette et
  moderne, fremtidsrettet og flerspråklig menneske.</p>
    <section>
      <p type="title">Valgfrihet</p>
    </section>
    <p>Læreplanen åpner for større valgfrihet enn før. Ingen blir tvunget
  til å lære samisk, man kan faktisk ha en skolehverdag som kun er
  norsk. Men Nordkalottens kultur, historie og samfunnsliv er sterkere
  vektlagt enn i tidligere skoleplaner. Samisk kultur går på mange
  måter som en rød tråd gjennom læreplanen.</p>
    <p>I faget Duodji, samisk håndtverk, skal en både lære om Vincent van
  Goghs kunstneriske uttrykk og om den samiske kunstneren Synnøve
  Persens spesielle farvebruk.</p>
    <p>I første klasse skal en lære samiske joiker, sanger og salmer. Man
  skal også lære dans. Sangen <span type="quote">«Deilig er jorden»</span> er også pensum.</p>
    <p>I kristendomsfaget skal man lære om de sterke slektsbåndene i
  samiske familier, om gamle og nye samiske juletradisjoner, om
  Skapelsen, Jesu fødsel og moral.</p>
    <p>I Tana-skolen har læreplanen skapt mange problemer. Selve planen
  kom to uker før skolene skulle begynne, og da hadde lærerne forberedt
  seg på å følge den norske læreplanen. Dessuten har aksjoner skapt
  uro.</p>
    <p>– Folkegrupper er satt opp mot hverandre. Det merker vi både i
  klasserommet og i skolegården, sier rektor Kjell Munkebye ved Seida
  skole, kommunens største. Han tar avstand fra departementets
  håndtering av skoleplan-saken.</p>
    <p>– Om man vil fremme samisk språk og kultur ville det tjent saken
  bedre å la skolene velge læreplan selv, sier han.</p>
    <p>Flere artikler fra
  Samisk skolehistorie 5</p>
  </body>
</document>
