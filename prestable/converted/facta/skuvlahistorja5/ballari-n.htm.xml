<?xml version="1.0" encoding="UTF-8"?>
<!DOCTYPE document PUBLIC "-//UIT//DTD Corpus V1.0//EN" "http://giellatekno.uit.no/dtd/corpus.dtd">
<document id="no_id" xml:lang="nob">
  <header>
    <title>Læreplanstriden i Tana</title>
    <genre/>
    <author>
      <person born="1941" firstname="Kjell" lastname="Ballari" nationality="NO" sex="m"/>
    </author>
    <availability>
      <license type="standard"/>
    </availability>
    <multilingual/>
    <origFileName>http://skuvla.info/skolehist/ballari-n.htm</origFileName>
    <parallel_text location="ballari-s.htm" xml:lang="sme"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision$; </version>
  </header>
  <body>
    <p xml:lang="smj">Sámegillii</p>
    <p>Artikkel i boka Samisk
  skolehistorie 5 . Davvi Girji
  2011.</p>
    <section>
      <p type="title" xml:lang="sme">Kjell Ballari:</p>
    </section>
    <section>
      <p type="title">Læreplanstriden i Tana</p>
    </section>
    <p><em type="bold">Kjell Ballari</em>
        (Foto: utlånt av Kjell Ballari)</p>
    <p>
      <em type="bold">Kjell Ballari er født i 1941 og oppvokst i Tana. Han har
        befalsutdanning og lærerutdanning med etterutdanning i norsk,
        samisk, samfunnsfag og pedagogikk. Han har bl.a. arbeida som
        lærer ved Boftsa skole og konsulent hos skoledirektøren i
        Finnmark. Han har vært sekretær for Samekulturutvalget, medlem
        av Barneombudets råd, medlem i styret for Senter mot etnisk
        diskriminering, styremedlem i Norske Samers Riksforbund og
        nestleder i Samisk utdanningsråd.</em>
    </p>
    <p>Dette er et innlegg han skreiv i 1997, som blei trykt i
        avisa Finnmarken.</p>
    <p>Jeg har vært knyttet til skolen bortimot hele mitt liv, derav som
  lærer de siste 30–40 åra. Noe av det beste som har skjedd med skolen
  i mi tid, er at den definitivt er blitt mindre sjåvinistisk og
  nasjonalistisk. I 60-åra var det ennå mye nasjonal patos og <span type="quote">«fjellene
  selv roper høyt hurra»</span> på klasserommene. Å være norsk og seg selv nok
  var idealet, og det skygget ofte for mer nyanserte perspektiver både
  innad i vårt samfunn og ut mot den store verden.</p>
    <p>I dag virker mye av det gamle uthulet og pompøst. Det betyr
  imidlertid ikke at norsk kultur og norske tradisjoner ikke verdsettes
  mer. Respekten for norsk bakgrunn og kulturtilhørighet er fortsatt
  viktig, men den skal ikke virke som skylapper overfor resten av
  omgivelsene og verden for øvrig. Man erkjenner at selvrespekt og
  respekt for andre henger sammen, at det ene ikke er mulig uten det
  andre.</p>
    <p>Det andre gledelige som har skjedd i mi tid i skolen, er at man
  har prøvd å trekke fram det spesielle i vår lokale kulturbakgrunn.
  Her har skolene i Tana stadig blitt flinkere til å bevisstgjøre
  elevene om elementene i samekulturen og i finsk innvandrerkultur.
  Mange lærere har følt det som viktig å få de unge til å skjønne at vi
  alle er preget av at området vi bor i, er sammensatt av flere
  kulturelementer. For noen fører dette til at samisk eller kvensk
  identitet føles mer verdifull når den også kan tas med inn i
  skolestua. Dette fører naturligvis også til en mer analytisk holdning
  til nasjonalisme når emnet behandles i et større perspektiv. Elevene
  vil, på bakgrunn av kunnskaper i egen historie, lettere skjønne at
  norsk og europeisk nasjonalisme fra slutten av 1800-tallet og fram
  til ca. 1950 ikke utelukkende baserte seg på en <span type="quote">«sunn respekt for ens
  eget»</span>.</p>
    <p>Skolen bør ikke prøve å skape noen entydig etnisk identitet hos
  elever med en sammensatt kulturbakgrunn. Det er hjemmenes oppgave,
  eventuelt i samarbeid med skolen. I mange områder er det heller ikke
  lenger mulig å rubrisere folk i kategoriene norske, samer eller
  kvener. Mange steder er de fleste litt av alt og føler fellesskap med
  hverandre nettopp gjennom det og gjennom tilknytningen til
  rikssamfunnet. Trådene som former elevenes identitet er sammensatte
  og skjøre. Presentasjon av faktakunnskaper basert på innsikt i
  miljøet, kombinert med levende kulturuttrykk, er den beste næring vi
  kan gi selvtilliten og identiteten. Da gjør det ikke noe om enkelte
  ikke klarer å definere seg selv med så snevre begreper som same, kven
  eller nordmann. Å erkjenne at man kan være mer eller mindre av alt,
  vil også kunne skape trygghet og selvtillit. Å bruse inn med
  svulmende norsk, samisk eller kvensk nasjonalisme i dette
  fellesskapet, virker både platt og overflatisk. Den tradisjonelle
  tanaværing har aldri hatt lett for å la seg rive med av
  identitetsmarkeringer basert på nasjonalisme eller etnisitet. Jeg
  tror undervisningen må ta hensyn til det og forsøke å trekke fram
  konkrete elementer som synliggjør kulturbakgrunnen. Da blir
  identiteten en kilde til fruktbar refleksjon som åpner blikket både
  innover og utover. Det vil kunne skape mennesker som kan føle at både
  Kongen, Sametinget, finskforeninger og det disse representerer, er
  noe som er knyttet til deres identitet.</p>
    <p>Så til den aktuelle læreplanstriden. Det er liten forskjell på
  læreplanene. Styrken i den samiske læreplanen ligger i at fagplanene
  har mer stoff som vil engasjere barn og foreldre i vårt område,
  nettopp fordi det er knyttet til elementer man lettere vil kunne
  kjenne igjen og identifisere seg med. I tillegg fins det 5
  alternativer ved valg av språkopplæring. De samiske fagplanene har
  således et fleksibelt ståsted.</p>
    <p>Opprøret retter seg mot <em type="italic">prinsippdelen</em> , som kaller dette
  ståstedet for samisk, og som ellers har en del uklare formuleringer.
  De samiske fagplanene er forankret i det man definerer som Den
  samiske skole, og som man gir inntrykk av er noe prinsipielt annet
  enn enhetsskolen. I virkeligheten er mesteparten av samisk læreplan
  en avskrift av den nasjonale planen. At ordene same eller samisk
  puttes inn som krydder i enkelte avsnitt, gjør ikke den samiske
  læreplanen prinsipielt annerledes enn den nasjonale planen. Dessuten
  fører unyanserte formuleringer til at noen oppfatter det som om målet
  med planen generelt er å forme nye samiske generasjoner i de områder
  der den skal virke.</p>
    <p>Den nasjonale planen har klart å formulere prinsippene bedre. Også
  den legger opp til en undervisning med et generelt flerkulturelt
  perspektiv hvor også samisk kultur nevnes som viktige elementer.
  Dessuten presiserer denne planen sterkt at styrking av samisk
  identitet skal være retningsgivende for undervisning av samiske
  elever. Det paradoksale er at man nå, etter å ha utarbeidet to
  likeverdige læreplaner, bruker masse ressurser på å forklare at den
  samiske læreplanen i praksis bygger på de samme prinsippene som den
  nasjonale planen.</p>
    <p>Jeg overvar Sametingets prinsippbehandling av læreplansaken. Jeg
  forventet en inngående debatt der man ville analysere forholdet
  mellom det prinsipielle og de praktiske handlingsmuligheter. Den
  debatten uteble. Man gjorde seg ferdig med saken på en knapp halvtime
  og konkluderte raskt med at <span type="quote" xml:lang="sme">«broen»</span> (prinsippene og retningslinjene)
  i den nasjonale planen gjorde det umulig å lage fagplaner tilpasset
  samiske forhold. Resten av tida ble konsentrert om hvor sterke ord
  man skulle bruke om sentralmyndighetene <span type="quote">«som ikke forstod seg på
  samiske forhold.»</span> De ville gjeninnføre fornorskningspolitikken, ble
  det hevdet, selv om norsk kultur og identitet nesten ikke nevnes i
  den nasjonale planen. Gad vite hvordan debatten hadde blitt om man
  hadde presentert en prinsippdel hvor innholdet ble sammenfattet med
  ord om at man skulle styrke norsk identitet og forme nye norske
  generasjoner? Hvor mange turer til Karasjok hadde departementets folk
  da trengt for å overbevise Sametinget om at det også betydde at
  samiske elever skulle undervises med sikte på å styrke samisk
  identitet? Kan hende har den samiske identiteten i Sametinget en like
  svak forankring som den norske i Nei til sameland(?) [1]</p>
    <p>Det ville trolig ha vært riktig å satse på en felles prinsippdel,
  forankret i den norske grunnlov, som også forplikter staten Norge til
  å ta vare på samisk kultur. Fagplanene har det jo vært liten strid
  om. Noen justeringer vil selvsagt bli nødvendige også i dem etter
  hvert, men jeg tror elever som følger de samiske fagplaner i Tana og
  i lignende områder, vil få et tryggere fotfeste i livet enn om de
  skulle følge den nasjonale planen. Derfor er det fullstendig tåpelig
  å holde barna borte fra skolen. Skolene i Tana har allerede i flere
  tiår lagt stor vekt på elevenes lokale og regionale kulturbakgrunn,
  så den samiske læreplanen representerer ikke noe prinsipielt nytt. Om
  de stridbare sender barna på skolen og myndighetene erkjenner at noen
  prinsipielle formuleringer burde ha vært mer nyanserte, vil begge
  parter kanskje tape litt prestisje. Men barna vil vinne på det, for
  fagplanene holder i massevis.</p>
    <p>Ellers bør en huske på følgende: Tanaværingene rubriserer ofte seg
  selv som enten norske, samiske eller finske. Men en god del av oss er
  likevel ikke så samiske som folk i Masi, så norske som folk i
  Hallingdal, eller så finske som folk i Oulu. At ingen entydig etnisk
  forankring dominerer våre liv, gjør at noen av oss reagerer
  irrasjonelt når samfunnet prøver å plassere oss i en bestemt bås.</p>
    <p>[1] <span type="quote">«Nei til Sameland»</span> var en organisasjon som
  blei oppretta i Tana i 1997 for å motarbeide bl.a. Samerettsutvalgets
  innstilling. </p>
    <p>Flere artikler fra
  Samisk skolehistorie 5</p>
  </body>
</document>
